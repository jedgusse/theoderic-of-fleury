Cum plurima doctissimorum uirorum opuscula stilo etiam insugillabili
et ad unguem usque desudata atque catholicis auribus satis superque
probabilia, ob hoc potissimum ab orthodoxis uideantur patribus refutata,
quod inerti silentio proprii auctoris omisso uocabulo ac si quedam idolotita
ac prophana a mensa Domini penitus exsufflata, amphibola ac potius
sint apocripha nuncupata, modis nostre omnibus extitit cure paruitati
pendentis adhuc negotioli minime reticere opificem, ne, quod absit, propter
incautelam timide humilitatis exsecratio e latere consurgat ueritatis.
Eo uidelicet anno quo tertius Otto uitam finiuit in sceptro, quidam
Theodericus, Floriacensis cenobii monachus ac sacerdos, apud prephatum
principem dudum non uilipensus peculiaris oraminis gratia, diuinitus instinctus
ad osculanda apostolorum principum limina Romam adiit deuotus,
cumque et ob amoris intuitum eximii patris Benedicti sanctos fratres Casini
commanentes uisitare decreuisset, eo quod ante annos aliquot in amicitia
illis obstrictus fuisset, a uiro uenerabili Iohanne, eiusdem archisterii
patre, non quasi hospes et aduena, sed uti familiarissimus susceptus est

gratiuena. Qui cum aliquantisper mutue karitatis procliuentia moras ibidem
necteret, ceperunt aliquanti e fratribus dulcissima illum affabilitate
frequentius adire atque ab eo uerbum e dificationis, uti monachis moris est,
exigere. Hoc uero suauiloquio cotidiano exercitio usitato, iam quadam
familiari fiducia coanimati, communi consensu rogare illum conisi sunt
quatinus, omni apologia deposita, qualicumque descriptionis themate manum
mittere in uitam beati Firmani, recentis ac moderne memorie confessoris
Domini, non abnueret, eo quod quidam grammaticus illius prouincie 
nominatissimus quodam arroganti supercilio conductus prolixo
atque impudenti sermone eiusdem uite tenorem deprauasse potius quam
ornasse ab omnibus sanum sapientibus deprehensus haberetur. Ad hec
ille: "Si" inquit "uestre placet paternitati, sumatur idipsum opus, quod
pertensum ducitis exemplari, et sic demum, diuinitatis fauente clementia,
sine qua nihil facere ualemus, si qua monasticis auribus conducibilia uidentur,
ueritatis historic^ uestigia, non tamen eorumdem uerborum per
omnia prosequentes itinera, dulciter eruantur. Nam, ut estimo, ita esse iniunctum
mihi optime habet negotium, quemammodum beatus Hieronimus
de libris Stromatum Origenis censet agendum, hoc est ut que que nociua
que que absona nec non et omnia, que tantis possunt auditoribus nauseam
tediumque ingerere, aut ex toto pretermittantur, aut secundum translationem permutentur. 
Ergo qualicumque intentione magister ille minime
malus tanti uiri merita atque insignia miracula stilo atque posterorum memorie 
mandasset, diuino relinquimus iudicio, nos autem, flores ex eius
dumetis nobis perutiles cautius recolligentes, tantillum opus capitulatim et
ordinate conpingere decernimus, ut, euulsa damnabili macrologia, lepida
atque urbana nobis emergat brachiologia. His dictis atque peroratis,
pergamenam sibi ad hoc opus proficuam admanuari fecit ac simul, fratrum
oratione petita quatinus ille, qui dedit sibi uelle, daret et posse, cum omnis
mansuetudinis modestia iniunctum festinus scribendi arripuit officium.
Explicit Prologus

Dilectus Deo et hominibus beatus Firmanus, mitissimus monachorum
heguminus, memoriam iusti iure possidet cum laudibus. De illo
namque, quamdiu hodie dicitur, intonat psalmus: "In memoria e terna erit
iustus. Non enim recedet aliquando memoria eius, sed nomen eius requiretur
a generatione in generationem". Et reuera non recedet memoria eius,
quia summi capitis, quod Christus est, membrum esse dinoscitur, in quo

omnes sancti unum corpus inueniuntur. Unde ipse in Euangelio: "Pater"
inquit "uolo ut, sicut ego et tu unum sumus, ita et isti in nobis unum sint".
Contuendum autem propensius est utrum beatus Firmanus substantialiter
an accidentaliter iustus esse dicatur. Ergo, quod alicui est substantial,
eo necesse est numquam carere. Soli autem summo bono hoc
competit, a quo omne bonum procedit, quod augmento non eget nec detrimentum
incurrit. Omnes namque sancti, omnes boni, omnes iusti ex
accidenti gratie illius dono accipiunt, ut hoc sint, quod dicuntur; qui in se
manens quietus innouat omnia et quicquid boni ab illo procedendo creatis
prodest, hoc ipsi substantialiter permanet. Dei ergo bonum est quod
agunt sancti propter gratiam preuenientem et subsequentem; illorum
autem est propter obsequentem liberi arbitrii uoluntatem. Nam si Dei
non est, cur illi gratias agunt ? Et si illorum non est, cur retributionem bonorum
expectant operum ? Proinde ergo in eo, quod gratia preueniuntur,
Dei est; in eo autem, quod ad bene operandum preuenientem gratiam
sequuntur, illorum est.
Beatus uero Firmanus ante tempora secularia ab e terna Dei sapientia
prescitus et predestinatus, uti nostre compertum est notitie, Firmane 
gentis extitit oriundus, que a ciuitate que Firmana nuncupatur, genuina
sedis uocabulum mutuasse dinoscitur, quia moris erat antiquis
quatinus sibi ex propria patria dulcia conderent uocabula. Usus quippe
ipse apud Italos usque in presentiarum passim uigere uisitur, potissimum
tamen apud Romanos ac Rauennates, ut uterque sexus ex urbium uocabulis
nobilitatem trahat proprii nominis. Si cui autem ipsius uocabuli ethimologiam placeat trutinando indagare, nihil credo conuenientius absolution!
quiuerit obuiare, quam ut Firmanus dici putetur quasi firmata manus,
sicut de unoquoque iusto proloquitur psalmus: "Quia Dominus firmat manum
eius". Etenim manus Domini erat cum illo, que, uti hec dies probat,
in firmamento uere fidei fortiter fixit, in omni conuersatione spirituali solidauit
et nusquam a pia inceptione cadere permisit. Nomine quippe suo
uir beatus egregium prodit meritum, quia non mutato, sed firmo incessit
gradu, dicens Domino cum Psalmista: "Statuit supra petra pedes meos et
direxit gressus meos". Studuit enim omni annisu spiritualis discipline
qualiter, iuxta apostolicum preceptum, mortificare posset membra sua que
sunt super terram, negaret peccatum in eius mortali corpore ad obediendum
concupiscentiis eius. Liquidissime namque intellexit quod non sint condigne
passiones huius temporis ad futuram gloriam, que reuelabitur in
nobis. Atque ideo omnia mundi lenocinia naucipendens, in sola diuinitatis
contemplatione mentis oculum fixit, ubi e ternitatis delicias et inmortalitatis
pascua inuenit.
Hic denique beatus uir uanitatem seculi sapienter declinans totum
se superne spei commendans soli omnium Saluatori, Iesu Christo,
peculiariter supplicare cepit, eiusque obsequio deuote semet mancipauit.
Cumque adhuc in e tate inbecilliori ad sacerdotalem promotus esset honorem,
uti illi prouincie consuetudinis est, cerneretque plures eiusdem ordinis
per deuia queque gradientes, lubrica nihilominus amplectentes
atque animabus ualde nociua, ipse cautissime uelut precipitium exitiale
deuitans, omnia que cepti itineris tramitem retardare poterant uiriliter despexit,
ascensiones in corde suo disposuit in ualle positus lacrimarum,
quibus scanderet de uirtute in uirtutem, ut ab eo uideri posset Deus deorum
in Syon. Interea quoque summa intentione mentis et omni desiderio
cordis ce pit ad superne patrie gaudia anhelare, cotidianis etiam gemitibus
necnon et suspiriis ac lacrimis indesinentibus diuinam flagitare clementiam,
quatinus sui conatus inceptum ipse ad finem firmum usque perduceret, cuius se Omnipotenti commisit auxilio gubernandum. nihil
enim illi iam ulterius de huius mundi commodis uanis ac transitoriis arridebat,
sed diuitie temporales inopie illi uidebantur et honores seculi onera
magis quam subsidia deputabat.
Coepit autem uir beatissimus licet in hoc erumnoso exilio carnis
esset onere prepeditus et in conualle lacrimarum nature necessitate astrictus
speifica deuotione ad superne ciuitatis gaudia alacriter tendere.
Sicut enim diuites auari gaudere solent in acquisitione pecuniarum, sic
beatus ipse gratulabatur in sua paupertate, quia illi tantummodo uiuere
Christus erat et mori lucrum. Multotiens namque cum nonnulli secularium
pro intima karitate aliqua illi offerrent munuscula, humiliter accipere
renuebat, dicens sibi ad plenum sufficere uictum cotidianum et uilissimum
indumentum, mallens, iuxta Scripture prece ptum diuine, una cum mitibus
humiliari quam cum superbis diuitibus exitialiter extolli. Que igitur
poterunt de sancti uiri uirtutum prouectu maiora predicari, quam quod
uixit inter superbos humilis, inter auaros largus, inter crudeles pius, inter
rixosos pacificus, inter maliuolos benignus ? His denique aliisque quamplurimis
uirtutum copiis comitatus, apostolicum meruit adimplere prece ptum
dicens: "In medio nationis praue et peruerse, inter quos lucetis
quasi luminaria in mundo, uerbum uite continentes". Ad hec fortasse
aliquis dicturus est: "Quomodo inter cetera meritorum insignia potuit esse
erogator largus, cum omnino, quantum ad rerum substantiam, mendicus et
pauperculus foret ?" Cui procul dubio constanter respondemus quia bona
uoluntate erat preditus, et diuina caritate subnixus omnium diuitiarum extitit
opulentissimus. Numquid nam Petrus apostolus locupletior non erat
principibus sacerdotum, quando mendicanti claudo dixit: "Argentum et
aurum non est mihi", et tamen sine mora inopinata illum ditauit salute ?
Diues utique apud Deum sed pauper apud homines erat, qui supernarum
diuitiarum sunt ignari quia falsis et caducis sunt seducti. Sed et idem
beatus uir, adimplere cupiens quod de psalmo audiuit, hoc est: "Qui diligitis Dominum, odite malum", declinare frequenter studuit improbos et
scelestos homines nec libenter se sociabat eis nisi spes forte aliqua esset
correctionis, complens illud Psalmiste dicentis: "Non sedi in concilio uanitatis
et cum iniqua gerentibus non introibam". Adherebat autem iustis,
sicut scriptum est: "Iusti et recti adheserunt mihi quia sustinui te, Domine
". Quapropter ubicumque uiros modestos, sapientes uel diuinis
seruitiis intentos inuenit, eis se integra karitate ac sincero consortio sociabat.
Quibus iunctus, diuinis semper alloquiis ex sanctorum patrum
floribus collectis sanctisque exortationibus interesse gaudebat, hoc precipuum
ac singulare suum existimans gaudium, si celestibus atque uitalibus
alloquiis se refici contingeret, dicens sibi cum Psalmista: "Quam dulcia
faucibus meis eloquia tua, Domine, super mel et fauum ori meo". Erga
officium enim suscepti sacerdotii ita intentus erat, ut uix inter multos huiuscemodi
professionis inueniretur secundus, et ob hoc non inmerito suo tempore
ab omnibus comprouincialibus suis dicebatur Firmanus difficili comparatione
sacerdos, quia complacuit Deo et inuentus est iustus. Quid
multis immorandum, quia dubitari nullo modo poterit quin Omnipotenti
Dei prouidentia ita foret angelica circumuallatus custodia, quatinus immundorum
spirituum, qui illum uexare temptauerunt, omnis cassaretur inuidia
? De tanto talique uiro, quem mundus hic ad tempus habere potuit
sed tenere minime potuit, legitur in libro Sapienti^ quod sit longitudo dierum
in dextera eius, in sinistra illius diuitie et gloria. Dextera quippe
sanctorum uita intellegitur e terna, ubi longitudo dierum esse dicitur, quia
diuinitatis infinitas numquam limite aliquo terminatur; in sinistra autem
illorum diuitie et gloria esse describuntur, quia in locis, in quibus sacra
eorum corpora requiescunt, omnibus que Christi famulatoribus necessaria
sunt, quamdiu mundus ingemescit et parturit, omnino non deerunt.

Quoniam uero de sancti uiri primeuis titulis aliquanta iam perstrinximus,
opere pretium estimamus, ut de uigiliarum eius continuatione
aliqua depromamus. uigilauit quippe beatus Firmanus euangelicas uigilias
ut semper paratus existeret occurrere regum regi Christo a nuptiis reuertenti.
Primam enim uigiliam idonee salutis custodiuit quia cum adolescentulis,
ut in Canticis dicitur: "Dilexit sponsa dilectum", cui in azimis
sinceritatis et ueritatis spiritum innocenti^ seruauit, ex quo nouum hominem
induit. Secundam autem uigiliam satis festiue ce lebrauit quia in
iuuentute atque uirilitatis robore inuentus, iuxta edictum Apostoli, spiritu
feruens, Domino intente seruiens, adeo uidelicet, ut ipsis etiam uenatoribus
spiritibus maximo horrori esset atque stupori. Tertiam omnimodo
uigiliam, iam uirtutum effectus et spiritualium ambitu dexter bellorum
exercitatus, in ipsa uergente e tate tenaciter finiuit, ut statim regi Christo ad
ostium eius pulsanti surgeret et aperiret, quia summo desiderio illum sustinuit,
propter quem huius uite palestra plenitudinem dierum promeruit.
Nam de frugalitate eius et continentia multus sermo esse posset,
nisi stili honestas longiloquium pretergredi maluisset. Pro saporatissimis
quidem epulis strictissimum ducebat ieiunium et pro exquisitis deliciis
abiecta legumina sibi carpebat et limphe haustum pro mellitis poculis, que 
etiam in monasteriis pateras coronant, sibi sufficere cogebat. uilitatem
quippe uestium cum Iohanne Baptista adamauit, quia asperrima super
nudo <corpore> usus est ragana et caprarum pellibus; cum his, quibus
dignus non erat mundus, mastrugatus incessit. Lectisternia ex palmarum
foliis et iunco sibi conseruit, que pro culcitris et puluinaribus dulcia duxit,

ruminans secum frequentius illud apostolicum: "Quia non habemus hic
manentem ciuitatem, sed futuram inquirimus". hec autem uirtutum
exercitia inreprehensibiliter in semetipso, antequam ad monachile propositum
perueniret, ostendit, atque inde euidentissimum satis dedit indicium,
huius se ordinis magnum quandoque fore magistrum, quod etiam non
longe post rei probauit euentus.
Ut autem diuina pietas beati Firmani probabilem ostenderet
uitam, occasionem hoc modo dare decreuit. Que dam namque religiosa
matrona, cum de suis uellet facultatibus Omnipotenti Deo, uti moris est fidelibus,
in loco competenti construere monasterium, satisque foret sollicita
quemnam idoneum inueniret preferendum patrem, solum ce pit beatum
Firmanum acclamare atque in hoc spirituali negotio omnibus mortalibus
preferre. Quod uir uenerandus humiliter renuens, respondit se nullo
modo posse sue uoluntati assensum prebere, eo quod tanti adhuc magisterii
omnino esset ignarus. Sed quid mora ? Quamquam ille ex summa
hoc humilitate recusaret, tamen aliorsum res flecti non ualuit, preterquam
quod diuinitas ante secula disposuit. Effectus namque, uti magnopere desiderauit,
monachus sanctique patris Benedicti rubrice habitu et professione
subiectus ac deinde abbas electus atque ordinatus, secuti sunt eum
pedetemptim aliqui de fratribus, qui hactenus eius magisterio subesse gaudebant
cum adhuc sub sacerdotali custodia deguisset. Non enim se uolebant
ab eius sancta paternitate sequestrare, eo quod fas non esset parem
illius in omni sanctitate et iustitia recuperare. Sed postquam diuina largitione
heguminus ordinatus est, qualem quantumue se in omni religione
normali prebuerit sequentia eius acta liquido declarant. Quicquid enim
diuini cultus aut seruitii, quicquid ex sanctorum patrum exemplis atque
collationibus corradere poterat, totum ad sui suorumque fratrum profectum
e dificationemque trahebat. uerumtamen que cumque agere conaretur,
dirigebantur in bonum ab eo, cui indesinenter clamabat cum Psalmista dicens: "Dirige me in ueritate tua et doce me quia tu es Deus saluator meus,
et te sustinui tota die". Nam, cum ita esset die noctuque diuinis intentus
operibus ut uix e quiperari posset ab his etiam qui uidebantur maxima iam
ex parte perfecti, abstinentiam propterea suam non poterat ampliare,
quoniam cum in canonica adhuc esset condicione constitutus, precedebat
plures monachorum in abstinentia, nec non etiam plerosque studuit
imitari anachoritas, utpote qui se omni tempore uite sue tam arduis subdiderat
continentiis, ut numquam sibi amplius relaxaret quam lacrimabili
esset pe nitentia constrictus. uinum uero et omne quod mentem auertere
poterat omnino non bibebat. Somno similiter tam parcissime utebatur,
utplerasque noctes insomnis transigeret, neque sibi requiei amplius indulgeret,
nisi quantum lassitudo ipsa cogebat psallendi. Unum quippe in
eo pre multis mirum erat, quia, quotienscumque uir Domini ad sacra mysteria
celebranda accessisset, tanta lacrimarum ubertate perfundebatur, ut
indumenta ipsa madescerent et riui etiam ploratus ad terram usque descenderent.
Quantum autem deuotissima eius oratio apud omnipotentem
Dominum ualuisset, si quando tamen petentium fides merebatur, unum e
pluribus in presentiarum pandam. Quodam itaque tempore, cum forte in
partibus Montifeltrane moraretur prouincia, uir quidam longa febrium
e grotatione maceratus, audiens tanti patris famam cum magna illum humilitate
adiit atque deuote rogare ce pit quatinus pro se omnipotenti Deo
supplicare dignaretur, ut a iugi febrium e grotatione maceratus liberari mereretur.
Hoc autem non solum is, qui typho cotidiano premebatur, uerum
etiam ce teri, ipsius compatientes infirmitati, obsecrabant eum, ut suis precibus,
quemammodum sciret, subueniret. Quos tamen uir Dei Firmanus
modesta humilitate increpatione compescuit, dicens: "Nolite, fratres, nolite
mihi hanc imponere sarcinam, quam, teste conscientia, ferre non ualeo.
Quomodo enim pro aliorum infirmitatibus presumam interuentor existere,
qui pro meis uix posse ueniam consequi, nisi sola pietate diuina, confido
?" Et licet sanctus Firmanus talia renueret, ipse tamen, qui grauiter
affligebatur, nolebat recedere, nisi uir Dei ad altare accessisset. Confisus
itaque de diuina misericordia accessit et pro eo sacrificium optulit ac

sanum, multis astantibus, dimisit. Dicet fortasse aliquis non esse computandum
inter miracula cum quis forte liberauerit a febricula hominem.
Quis igitur dubitare possit de sancto uiro an miracula facere posset dum
adhuc uiueret, si tamen necessitas accessisset, cum sciamus tot tantaque
magnifica eum <fecisse> ex diuino opitulamine etiam post mortem ?
Quamobrem hec iam super pre missis pre libasse sufficiant; hinc ad ea,
que sanctus pater gessit, postquam Domini sui gaudium le tus intrauit, nauiter
transeundum fore censemus.
Sanctus uero Firmanus, quem confirmauit sibi dextera Domini,
transacto quadragesimo uite sue anno, presbyteratus autem uicesimo, monachatus
uero sexto, relinquens hoc mortiferum et mille miseriis plenum
seculum, tandem diu desideratum, quem infatigabili agone iugiter secutus
fuerat, feliciter migrauit ad Christum. Sed neque silentio pretereundum
quod ante annos aliquot hic tantus pater non sine magni preconio signi ex
hoc seculo exisse cognoscitur. Nam riuulus aque, qui decurrens preterfluit
a superioribus terminis, donec monasterio appropinquet in quo ipse
conuersatus fuerat, haut longe a claustris, hic denique quadam die totus
turbulentus et permixtus inuentus est ac uelut sanguineam habens aquam,
et hoc certe omnibus retro seculis non hactenus uel uisum uel creditum est,
nisi tunc, ad imaginem tanti obitus. Unde quis dubitet illud signum ob
tristitiam mortis illius futuram fuisse reuelatum, ut uidelicet liquidius per
hoc cognoscerent homines quali merore ab ipsis foret deflendus, quem
etiam elementa insensibilia quodammodo planxissent ?
Sed neque illud reticere incommodum ducimus, quod cum eius
uenerabile corpus reconditum fuisset iuxta ecclesiam beati Iohannis, cui
ipse, dum superuixisset, deuote seruiuit, foris tamen extra muros, intra
quam, diuina ordinante dispensatione, requiescit, quidam uir eiusdem
prouincie habens filium paruulum egrotum, adeo ut iam eius <de> uita
desperari potuisset, sed cum pater nimio afficeretur tedio de pueri e grotatione
et iam omnipotens Deus famulum suum Firmanum clarius uellet

mundo demonstrare eiusque inclita merita diffusius propagare, intimatum
est predicto uiro per soporem quatinus mane quantocius ferre puerum
deberet ad beati uiri sepulchrum, ut ibidem mederi mereretur. Qui nil
iussa moratus acce pit filium suum, perrexit ad locum posuitque cereum ad
beati uiri tumulum et ce pit diuinam compellare clementiam pro salute filii
sui, ut meritis famuli sui Firmani ostendere dignaretur opem sue medele 
languenti, pro quo grauiter affligebatur. Eo autem orante, ilico diuina
uirtus affuit, meritis nimirum postulata Firmani, tam patenter ut iam
sanum reduceret pater filium ad propria, qui paulo ante uidebatur in mortis
esse uicinia. A quo tempore longe lateque fama sanctitatis crebrescente
ac per ora pene cunctorum indigenarum etiam usque ad exteros fines uolitante,
ce pit locus sepulture eius frequentari a multis, et quanto magis
frequentabatur a turbis, eo amplius diuina beneficia manifestabantur.
Coepit interea abbas monasterii, Firmus nomine, qui sancto Firmano
in regimine successit, sapienter tractare qualiter beati uiri corpus in
ecclesiam transponeret, ne amplius extra quasi neglectum iaceret. Habuit
autem ad peragendum hoc opus uiros optimos fautores, Leonem uidelicet,
Actionem et Angelum, optime conuersationis presbyteros, una cum monachis
quos uenerabilis pater ad religionis gratiam perduxit. Sic tandem,
ce litus data occasione, subito ruente predicte e cclesie pariete, ree dificantibus
eundem, qui corruerat, fratribus murum, receptum est intra Sancti
Iohannis e cclesie ambitum beati uiri corpus, decenterque admodum locatum.
Postquam autem eius sacrosanctum corpus in e cclesia fuerat positum,
quis condigne narrare potest quantas quamque uirtutes miras, signa
quoque ac prodigia stupenda Dominus ad declarationem famuli sui Firmani
conferre dignatus est ? Fateor siquidem omnibus Christum sitientibus
quia tot mihi comperta sunt eius uirtutum miracula, que et fidem excedant
et, si stilo notentur, tedium prolixitatis legentibus inferant. Fertur
namque, fideles utriusque sexus qui se his interfuisse affirmant, quod nonnumquam
cateruatim regrederentur ab eadem e cclesia in qua sancti uiri
corpus tumulatum iacet, incolumes et sani qui uenerant uariis languoribus

tabefacti, uiri ac mulieres, pueri imberbes et adolescentes puberes, iuuencule 
et anus maioris et minoris condicionis, sexus et e tatis. Qua de re
multa sunt que dici possent neque uacat ire per singula, quoniam tot tabaque
fore probantur, ut magnum requirant ocium, scriptoremque studiosum.
De quibus aliqua pretereuntes pauca de pluribus, introductionis modo,
breuiter attingere conemur.
Quodam itaque tempore mulier que dam adeo erat dira paralisi
dissoluta, ut nequaquam ualeret de loco, in quo forte iacuisset, ad alium
sine iuuamine alterius integre migrare neque super plantas suas plene consistere.
hec denique, uirtutum prodigiorumque beati se pius nominati
semperque nominandi Firmani auribus sane fama perce pta, poposcit se
summa deuotione illo deferri, quatinus tanti patris merita per semetipsam
mererentur experiri, sed nequaquam nisi conductis baiulatoribus ualuit.
Imposita igitur super uehiculum bubusque subiugatis, tandem deuecta est
uiribus alienis, que que non potuit propriis, sanctum Firmanum per totum
illud itineris spatium summa deuotione compellans, quatinus sibi pius
adesse dignaretur. Mira autem ualde res contigit atque stupenda. Nam
antequam limen e cclesie illius, in qua sanctus Dei humatus iacet, ingredi
potuisset, recuperata extimplo, quam dudum optauerat, salute, in proprium
uestigiorum suorum restituta est gradum, et que alienis putabatur ad sanctum
tumulum manibus deportari, beati Firmani siquidem gloriosi sacerdotis
meritis, propriis meruit gressibus peruenire.
Aliud quoque non minoris ponderis subiungam miraculum
ad e dificationem legentium. Cum quadam die inscriptitare inciperem de
uiri uenerabilis Firmani uirtutibus, superuenere testes idonei satis narrantes
profecto alia post alia miracula que oculis propriis testabantur se in eius
nomine acta uidisse. In quibus etiam confabulationibus cum ualde delectarer,
uti decet, nimirum in diuinis beneficiis humanis infirmitatibus collatis,
affuit inter eos etiam presbyter quidam, Adelbertus nomine, boni testimonii
frater et uas utile in domo Domini. Hic namque non interrogatus

ce pit in laudem beati Firmani gratulabundus hoc enarrare miraculum,
quod in presentiarum non abibit indictum, quod etiam fatebatur se astante
aliisque quampluribus fuisse patratum. "Cum uenissem" inquit "die
quadam causa orationis cum aliis precatoribus ad beati Firmani sacrum
tumulum, uidi subito miraculum magnum. Nam, egressi ab e cclesia in
qua eius sacratissimum erat reconditum corpus, ecce quidam paraliticus,
qui sanitatis gratia uenerat, iacebat pre foribus totus miserabilis atque
caducus, deposcens misericordia medelam sue prouenire infirmitati a
Domino intercessionibus beati Firmani. Moxque superna pietas exorta
hunc clementer respexit ac mirabiliter erexit. Ce pit interea, relaxatis
neruis nodositatis sue, qui diu utique contracti fuerant, paulatim se sursum
erigere ac uelut puer quispiam in primis gressibus necdum ambulare
sciens nutans, in gradum firmum erectus est. Et inter talia gaudia ce pit
gratias agere dicens: “Deo gratias, Deo gratias”, utpote qui se nouerai interuentionibus
sancti Firmani tum solummodo redditum se sibi". hec
denique prephato presbytero mihi referente, alii atque alii aderant referentes
tanta magnalia a sancto Dei nuper acta, ut uix comprehendi possent
ab aliquo bene litterato atque perfecte oculato.
Inter quos e quidem affuit unus ex discipulis sancti uiri, nomine
Actio, cuius supra mentionem fecimus, e que et ipse sacerdos, ex
cuius ore prolatum testimonium nequaquam uidebatur incredulum. "Quidam
" inquit "uir, cui filius erat ce cus, hic audiens opinionem miraculorum
sancti Firmani operam dedit una cum filio illo properare, rogaturus
medelam ce citatis impresse. uerumtamen, cum aliquantisper inibi moraretur,
et quia inscrutabilia sunt iudicia diuina, fas non fuit tam cito eum
illuminari, antequam sanctus Firmanus hoc meruisset suis beatis precibus
optinere. Ergo, dum dilatio ipsa prestolantibus uideretur onerosa, reuersus
est predictus ce cus tristior quam uenisset. Sed tamen, quia sanctus
Dei pro eo apud Deum interuentor extitit, nequaquam petitio eius impediri
ualuit. Hinc etenim factum est ut die quadam, dum genitor prephati ce ci
operaretur quippiam sue utilitatis suspirando rogaret pro filio, dicens:
“Hem, sanete Firmane, qui tot infirmantibus totiens misertus es uiris ac
mulieribus, et non solum propinqui, sed etiam longinqui de tuarum gratulantur
beneficiis uirtutum, et mihi misero quare induruisti ? Quamobrem

non ostendisti super me aliquam pietatem, iuxta consuetudinem tuam ? Et
qua de causa non potui beneficium apud te aliquod inuenire, quemammodum
omnes se pe faciunt inuocantes te ? An putas quia tanta et tam
grauia sunt peccata mea, ut desperationem incurrere debeam ? An forte uoluisti
aliquam exinde pecuniam accipere ? Sed si hoc scissem, detulissem
utique tibi, quamuis perparua sit, omnem facultatem meam, insuper et
ipsam, qua nuper arando, uacculam, sustentor”. Quid plura ? uisum est
homini ut preparatis oblationibus iterum deberet reuerti ad patrocinium
beati Firmani pro salute filii sui. hec autem disponens superne maiestas
potentie illi per famulum suum Firmanum affuit et filius eius ilico illuminatus
est. Quo uiso a patre ce terisque affinibus, inmensas gratiarum
actiones ce perunt omnipotenti Deo referre, sanctum quoque Firmanum,
cuius ope se tale et tam desiderabile munus optinuisse nouerant, toto ore
et cordis affectu in commune laudantes. Fit gaudium magnum et congratulabantur
omnes. Tunc pater illuminati illius, qui prius fuerat ce cus,
nequaquam inmemor tanti beneficii neque iners erga officium sue sponsionis,
sumptis oblationibus ob id preparatis filioque assumpto, studuit
iam le tior et ultra quam fari possit gratulabundus in seruitium sancti properare
Firmani. Fit iterum gaudium ingens, iterum iterumque exultatio
copiosa apud monachos et apud omnes sub eius patrocinio degentes".
Sed de his hactenus; nunc ce tera prosequamur.
Presbyter erat quidam, cuius paruulus densatus uulneribus ulcerosis
atque putrescentibus, irrumpente sanie cicatricum cum obnubilatione
siquidem superducta albuginis, oculis utrisque ce cus fuerat effectus.
Cui pater anhelitus diuersa conatus est frequenter adhibere medicamina,
nisi forte ab aliquibus illuminari mereretur medentibus. Quod tamen nulla
potuit optinere industria. Tandem aliquando ce pit illum per loca sanctorum
uouendo circumferre, si forte ab aliquibus eorum sanari meruisset.
In quibus conatibus similiter fTustrabatur neque sic ualuit optinere quod
diutissime uidebatur que sisse. Numquid nam propterea gestum uidetur,
quasi non potuerint sancti illum illuminare, quorum consors beatus Firmanus
iam digniter fuerat effectus ? Non utique, sed ut manifestius per
hoc innotesceret, cuius meriti atque uirtutis esset is, cui reseruatur illuminandus. Deductus ergo ad sancti Firmani tumulum illuminatusque est
ocius ab eo ac sanus dimissus. uidentes autem qui aderant simul cum
patre paruuli, unanimiter Deum laudare ac magnificare ce perunt, qui tanta
beneficia eis largiri dignatus est per famulum suum beatum Firmanum.
Neque hoc silendum censemus, quod relatione Leonis, sane
religiosi uiri, de cuius testimonio dubitare fas non est, nos contigit agnouisse.
Fatebatur enim de quodam leproso, qui creberrimis ac densissimis
uulneribus afflictus elefanti^ quodammodo uidebatur morbo laborare. In
tantum denique horribilibus ac prementibus erat ulceribus tabefactus, ut
pene nihil uideretur in totius corporis cute, quod uulneribus superductis
scaturigo non optinuisset fedi languoris. Sed quo grauiora uidebantur
uulnera ad medendum, eo maior uirtus eminuit medentis, studuitque hac
de causa in adiutorium sibi inuocare beatum Firmanum atque ab eo sine
dilatione restitutus est sanitati perfecte .
Aliud quoque mihi compertum est de sancto Domini miraculum,
ab eis utique, qui se fatebantur eidem interfuisse. Quidam presbyter
ita erat omni humane scienti^ intellectu destitutus atque ita alienatus
officio hominis, ut magis asinum quam sacerdotem uiuere uideretur. Si
enim interrogabatur nihil respondebat neque attendebat uerba loquentis,
utpote cuius quini nuntii omnino erant infatuati, et quia ipse pro se non
ualebat rogare que nouerat, alii, cementes tam perniciosam pestem,
obsecrare omnipotentis Dei clementiam pro illius ereptione ce perunt, ut
ipse, cui nihil inpossibile est, sicut iam in multis fecerat, in hoc quoque
glorificaret suum dilectum famulum Firmanum. Illis uero pro e groto
exorantibus, pietas diuina liberauit eum, interueniente beato Firmano, et
sic redditus est sanitati, ut iam de ce tero uenerari debuisset eum, per cuius
merita salutem fuerat nactus.
Alio quoque tempore due muliercule delate sunt, iuxta
quod mihi fidelium relatione compertum est, conglomerate atque contracte ,
in tantum ut magis uiderentur repere quam ambulare. Diuina autem inspiratione utre que erecte, intercedente beato Firmano, extense pariter
et saluate cum magno gaudio ad propria sunt reuerse .
Aliud quippe de sancto Firmano, Christi sacerdote, miraculum
mihi ad notitiam peruenit, quod nullo modo uidetur pretermitti debere
indiscussum. Quod profecto tanta certitudine apud me ratum habetur, ut
nullatenus que am de illo dubitare, quia eodem, cui contigit, narrante cognoui,
qui et ipse sacerdos erat, Amicus nomine, reuerendi admodum habitus
et commorantibus sub patrocinio beati Firmani notissimus. Ergo,
scribente me miracula beati Firmani, ce pit et ipse de se referre, dicens:
"Quis igitur ambigat de uirtutibus Firmani patroni nostri, cum utique passim
manifestentur perspicaci luce clariora ? Qua de re animaduerte quid
contigit etiam mihi, beato Firmano apud supernam clementiam intercedente.
Cum essem" inquit "ualde afflictus ulcere pessimo ac fistula,
profluente morbo lurido simulque sanie, que in crure meo fuerat concreta,
multa conatus sum adhibere medicamina. Frustra tamen laborabam, quia
domino meo reseruabar Firmano et quia pro sola karitate Dei, qua profecto
plenus erat, me diligere dignabatur, dum adhuc uiueret in carne, ostendit
in me dilectionis sue magnitudinem mirifice post mortem, quemammodum
infra clarebit. Die" inquit "quadam, ceteris euntibus per alia
oratoria clericis uel laicorum turbis, eo quod letanie tempus insisteret, ego,
sumpto paruo puero, studui properare ad locum ubi extra ecclesiam adhuc
iacebat corpus sacratum; ubi cum peruenissem, optuli preces meas
Domino atque commendans me beati Firmani intercessionibus, sicque reuersus
ad propria, at post tertium diem ita sanus repertus sum, ut nullum
haberet prior languor locum in tota mea tybia, a quo dudum fuerat lacerata
a genu usque prope pedem, carne pene maxima ex parte consumpta".
Ad hec roboranda, que supra retulimus, perplures astabant,
similia, quin etiam potiora, de eo narrantes; a quibus nempe audiui de
quodam uernaculo ipsius monasterii, quod fuisset totus miserabilis, perditis
gressibus, uel potius totius officio corporis destitutus. Sed cum ante
sepulchrum sancti Firmani aliquantisper prostratus iacuisset, sanitati redditus
est, haud dubium quin Firmano interuentore auxiliante. Attamen,
postquam sanatus fuerat, oblitus est beneficiorum sanatoris, conatus est de

monasterio egredi; quod cum fecisset, iterum subcubuit eidem, a qua
prius erectus fuerat, infirmitati; sed quid iam miser ageret ignorabat, quia
nesciebat ubi inuenire potuisset alibi sue salutis remedium. Quid plura ?
Quamquam confusus, ad seruitium sancti Firmani denuo est reuersus, denuoque
ab eodem sanatus, tantaque soliditate postea in monasterio est stabilitus,
ut, etiam si compelleretur ad egrediendum, nulla ratione uoluerit
ex eo ulterius exire. Iam ergo, fratres karissimi, beati Firmani gaudiis
uirtutum aliquantulum refecti ac multiplicium prodigiorum iocunditate lutati
sumus, que non prout uoluimus, sed prout potuimus scribendo transegimus.
De cetero omnes nos eius patrocinio committamus; cuncti ipsius
auxilium inuocemus, ut ad eadem, que iam plenius optinet, gaudia, ipso
patrocinante, peruenire mereamur. Anno Dominice incarnationis nongentesimo
nonagesimo secundo beatus Firmanus Christi confessor, sacerdos
atque abbas, hoc seculum presens multis calamitatibus plenum excedens,
feliciter peruenit ad gaudia superne ciuitatis, in qua cum Christo
regnant omnes sancti et sequuntur agnum quocumque ierit, ibique priorum
laborum premio percepto glorioso gaudet mercimonio.
Incipit Epilogus
Beati Firmani confessoris Domini inclita gesta in unum congerentes,
uideamus capitulatim que dicuntur, quatinus et in singulis et in omnibus
Deum omnipotentem collaudare ualeamus, qui eum ante omnia secula cum
omnibus sanctis presciuit ac predestinauit et in tempore suo ad fidei gratiam
illum uocauit et cum gloria assumpsit. Exultemus et le temur de gloria
tanti patris, quia, quamdiu mundi axis uoluitur, eius laudabilis memoria
cum laudibus et hymnis spiritualibus ce lebratur. Glorificemus Deum
maiestatis de eius primeuis meritis, quia preuenit eum in benedictione dulcedinis.
Gaudeamus de uirtutum eius prouectu, in quibus diuino profecit
respectu. Gratulemur de ethimologia nominis eius, quia Dominus, qui est

firmamentum timentibus se, firmauit manum eius et benedixit operibus
manuum illius. Iocundemur de continentia illius et uigiliarum continuatione,
quia ille qui non dormit neque dormitat custodiuit eum sub sua piissima
protectione. Laudemus, inquam, Dominum de eius uoluntaria paupertate,
quia illum iam celestium bonorum ditauit ubertate. Confiteamur
omnes summe Diuinitati, quia sua dignatione hoc inspirauit beato Firmano,
ut connumeraretur in glorioso monachorum collegio. Beatus Firmanus
febrem expulit, quia a Domino potestatem curationis acce pit, eo
quod in se omnem feruorem corruptibilis carnis disciplina coercuit pie 
discretionis. Itidem gaudeamus de eius obitu sacrosancto, quando de
Egypti partibus migrauit ac Hierusalem celestem intrauit. Gratias communi
ore agamus Deo, quod quidam paruulus apud eius tumulum conualuit
de uehementissimo morbo. Iterum iterumque gratias agamus Deo quod
sacrum corpus illius, quod ad tempus in loco populari humatum iacuit, post
cum magno honore in ecclesia collocatum est. Le temur omnes exultatione
magnifica, quod mulier paralitica apud eius tumulum est sanata.
Exultandum nobis est in Domino, qui apud beati Firmani tumbam hominem
infirmum liberauit de paralysi morbo. Omnibus uiribus gratulemur
in Domino, qui ce cum uoluit illuminari per merita beati confessoris sui
Firmani. Laudemus in commune Dominum, qui patronatu beati Firmani
leprosum mundauit signo mirabili. Laus illi et gratiarum actio, qui, interueniente
beato Firmano confessore suo, subuenire dignatus est insensato
presbytero. Honor illi et fortitudo, qui duabus mulierculis apud sepulchrum
beati Firmani sanitatem reddidit uirtute terribili. Gaude et le tare,
sancte Firmane, cuius precibus necessariis sacerdos debilis liberatus est de
incommodo cruris. Gloria in altissimis Deo, qui, orante beato Firmano,
gressum reddidit fugitiuo claudo. hec sunt, beate Firmane, uirtutum tuarum
insignia, hec sunt tibi a Domino collata beneficia, qui in te tanta sue 
dignationis ostendit magnalia. Habemus in te omnia que desideramus,
quia in omnibus par haberis sanctis patribus. Lucerna es clarissima nostris
temporibus a Domino data; per te illuminari cupimus, quatinus Redemptorem nostrum feruentius diligere ualeamus et ab omnibus possimus
mundane falsitatis absolui erroribus. Non enim contentus fuisti, beate
Firmane, Italico tantum regno sanctum memoriale tuum commendare, sed
Alpes Iulias transuolasti, Galliam atque Germaniam sacratissimo notitie 
tue odore uisitasti. Non enim inter ultima miraculorum tuorum habendum
censeo, quod hic ultimo ponendum est loco. uere, pater, in me peccatorem
satis superque eminet beneficiorum tuorum copia, qui, rogatu fratrum,
moderatiore stilo coaptaui miraculorum tuorum multiuia. Nam, ut
uerum fatear quomodo per biennium pene inremediabiliter podagre dolore
extuaui nec alicuius medicine solacio aliquid profeci, ex illa hora, qua
calamum prephato operi admouere curaui, per tua inclita merita leuamen a
Domino acce pi, diuini respectus medicamen persensi. Et, quod mirum
dictu est, non subito uel inopinate sanitatem nactus sum, sed magne 
quodam grauitatis molimine paulatim et quasi pedetemptim, crescente
diarii opere, creuit et sanitas diuina ope. Quid multis opus est ? Finita
tandem ultima pagella, ita ad plenum restitutus sum optate sanitati, ut
gaudens atque exultans in conuentu fratrum magna uoce Deo gratias
redderem et interuentorem mee salutis beatum Firmanum se pissime acclamarem.
Quo audito, monachorum chorus summe Diuinitati inmensas
referre grates ce perunt et sanctum Domini sacerdotem Firmanum atque
abbatem antiquis et magnis patribus per omnia e quiperare non dubitauerunt.
Patratum est autem hoc reuerendum miraculum in monasterio quod
nuncupatur Amorbach, quod interpretatur Riuus Amoris, quodque situm
est in Germanie angulo in prouincia que uocatur Austrifrancia, in diocesi
uidelicet Guirziburgensis e cclesie, ubi beatus Kylianus martyr Christi
gloriosus cum sociis suis diem pausando expectat generalis resurrectionis.
Ecce quantum ualet insignia sanctorum scribendo propalare gesta, quandoquidem
ipsa miracula inter scribendum uideantur augmentata. Euge,

beate pater Firmane, uige memoria, uale sanctitate, qui nulli patrum inferior
inuentus es in omni sanctitate et iustitia, que est in Christo Iesu
Domino nostro.

Pange sacerdoti Firmano digna, Camena,
carmina le ta mei plectro modulante sagaci
ac meritis tanti fer digne munia laudis.
O uenerande pater, patrie seruator et altor,
premia quanta sacer retines super astra corusca.
Hinc etenim monachi, cleri uel cuncta falanga
congaudent alacres cuncti reuocantque coluntque.
Tu decus eximium rutilans, uenerande sacerdos,
sanctorum cuneos inter per secla manentes,
esto memor nostri semper, Firmane benigne.
Posce tuum Dominum pro te uenerantibus atque
pro gregibus tibi commissis tu posce Tonantem,
ut tecum quondam capiamus regna polorum.
Contulit ipse tibi Christus qui gaudia uite ,
prebeat hoc nobis per te, Firmane sacerdos.
Amen.
