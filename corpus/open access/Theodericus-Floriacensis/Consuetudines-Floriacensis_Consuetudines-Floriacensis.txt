Rogat paternitas uestra immo normali iniungit imperio, 
quatinus Gallicorum monasteriorum consuetudines atque monasticas disciplinas, 
quibus innutritum me esse profiteor, et precipue Floriacensis monasterii,
quod quasi caput et archisterium quodammodo ceterorum uidetur
monasteriorum, quoque Gallia nihil excellentius habet, qualicumque
sermone uobis debeam compendiose caraxare. Nec preposterum quidem
iudico tanti loci imitabiles uos querere consuetudines, quippe quia propitia
diuinitas adeo insigniri uoluit, ut ipsum etiam monachorum patrem atque
signiferum Benedictum illuc elegerit Beneuentanis de finibus asportandum 
ibique sepulcrali honorificentia quoad signifer uoluitur ab angelicis uiris
concelebrandum. Quis enim illic non studeat perfectius inueniri, ubi in tanti
patris presentia trecentorum et eo amplius monachorum diatim cuneata
uisitur frequentia? Qui omnes in commune degentes diabolicas acies fide
armati, spe loricati, uerbo ueritatis galeati indefatigato certamine infringere 
solent totumque ut ita dixerim mundum instar primitiue ecclesie dominice
uictorie uexillo muniunt iramque uenturi iudicis placare humano generi non
desistunt.
Quapropter si defensionem aliquam sibi uindicare uis obedientie ratione
permitteretur, excusare haberem, quia ut uerum fatear pudoris est permaximi 
et ponderis prope modum importabilis, quod homo plebeius uibrationis
ingenii uiris agresti ut solet ludere comitetur calamo et agente socordia
fiat opus ridiculum, unde manu doctiore pluribus fieri posset spiritalis uite
amminiculum. Sed quia caritas omnia suffert, omni apologia depressa experiar
deuotus iniuncta, quamquam mihi conscius sim nequaquam uel ingenio
uel facundia suppetere, quo condigne ualeam promere digna.
Explicit prologus.

Generosus Floriacensis monasterii locus pro genere habeatur 
et cetera monasteria quasi eius species complectentur, ut eo facilius in capite
membrorum ualitudo peruestigetur. Quasi enim dominus eiusdem loei
fratribus cottidie per euuangelium intonat: Quod uobis dico omnibus dico.
Ergo si membra caput non secuntur unde quatuor principales sensus
sortiuntur? Unde cum dominus discipulis omnes gentes baptisandi in nomine
sancte trinitatis preceptum ederet quia nequaquam eis sola fides proficeret,
adiecit: Docentes inquiens eos seruare omnia quecumque mandaui uobis. Hinc
est, quod per totas citeriores Gallias quicquid monastice dignitaris ordo
exigit, nisi apud eiusdem loei prius abbatem discutiatur, effectum non capit.

ABBAS secundum deum et seculum prudens apud Gallos siquando res poscit
ordinatur. Qui ad liquidum scit de thesauro suo euuangelicus paterfamilias
noua proferre et uetera. Eligitur autem iuxta uite morumque meritum, non
etatis uel persone modum. Non enim est ibi aXi<\\ia personarum acceptio, quia
que sursum sunt sapiunt non que super terram. Qui uidelicet abbas nihil inconsulte
nihil indiscrete agit in monasterio, sed sicut in communi capitulo
fratres illi consiliantur, sic iubente eo que agenda sunt finiuntur. Et studet
semper iuxta euuangelium cum sit maior omnium minimus inter fratres
existere. nihil proprietatis possidet nihilque amplius excepta uirga pastorali
et onere prelationis quam duodennis puer qui in scolis obuersatur de
aliqua commoditate corporis habet. Non enim ille lautioribus cibis ac potibus
utitur uel cultioribus uestibus quam aliquis ydiota nouicius incedit, sed et si
permittitur uilioribus ultro fruitur.
Est autem consuetudo non ignobilis, ut semper redeunte anni orbita dies
anniuersarius ordinationis eius adeo sollemniter agatur a fratribus, ut pleno
officio monastice institutionis noctem illam et diem occupent, et refectio
fratrum ac si in paschali gaudio letior fiat. Caminatam autem priuatim ad
responsionem hospitum uel ministerialium loci habet oportuniusque quando
necessitas exigit sibi in ea meditari solet.

Cui decanisat frater bene moratus et uirtutum
fastigiis probabiliter sublimatus, etate maturus, discipline uigore ephebus, et
preter sugillationem aliquam fratrum unanimitate prouectus. Qui non
minori ueneratione quam ipse abbas a fratribus nomine excepto insignitur et
quasi sequester omnino et mediator inter fratres et abbatem habetur, si
quando res periculosior poscit. Caput autem sinistri chori immutabiliter
quamdiu in ipsa dignitate subsistit tenet, nisi forte abbas aliquis pro hospite
quousque secedat locum eius occupet. Ceterum in capitulo, in refectorio
sedem abbatis et locum tenet quando illum abesse contingit. Nec in uerbo
predicationis impeditior neque in correptionis censura impotentior. nihil
eius imperio resistitur, quippe cui omnes ac si Christo obsecundant et sicut
aurige domini obedire contendunt.

Huic si fratrum numerositate modus transcenditur
decanie, adhibetur spei secure solarium, frater scilicet boni testimonii qui
subdecanus uocitatur, prodigus dominici prosator tritici et probus monastici
prouisor instituti. Qui discreto moderamine omnium sciat mores equanimiter
pro ingenti caritate tollerare. Qui et ipse uice et potestate abbatis
quotiens decanus aliquo iniuncto occupari contingit fungitur. hoc autem
idcirco prouisum esse constat, quia solet nonnumquam abbas pro utilitate et
consultu monasterii decanum secum per contingua loca circunferre, ne
interim locus prelationis uacillet uel ne aliqua negligentie sentina irrepat, cui
statim discipline obice non resistatur. Est autem et alia causa per quam ita
disponi necesse est. Si fortuitu decanus aliquid corporis incommodum incurrerit
et abbatem similiter aut infirmari aut causas monasterii uentilandum
euenerit occupari, certa persona necessario habet gubernare domum domini,
ne forte illi contingat aduersis torpolentie flatibus iacturam perpeti. Hoe
tantum distat inter pre et sub, quod decanus absque dilatione ulla culpas
grauiores simul et leuiores punire solet, subdecanus autem leuiores dumtaxat
iudicat, grauiores abbatis uel decani reseruat iudicio.

PREPOSITUS ordinatur fratribus mature etatis, quem ipsa grauitas a petulantia
excuset, ne suspicio aliqua seculi subintrare per illum fas sit. Preuidet autem
ea que foris sunt necessaria, ministerialibus imperat, hospitibus ac missaticis
responsum dat abbati uel decano comperta referens. Nam nullius prelationis
est in claustro, fforis tantum que agenda sunt disponit et, ut seruitia fratrum
inerrato proueniant, cautus elaborat. Nummorum sacculos unde fratrum
uestitura procedit camerario fratrum subministrat. Ffrumenta que fratribus

parantur panario presentare mensurno numero habet. Caseos, oua, / mella,
legumina, pisces, sal, porcos, mactitios et, si qua sunt cottidiano fratrum usui
necessaria, cellerario impendit.
Locum suum quem ante preposituram habuit in choro ac refectorio tenet.
nihilque ut diximus in conuentu fratrum potestatis habet ad exercendam
disciplinam, sed potius cum ceteris fratribus in omni uigore monastico subicitur
decano eiusque uicario.

PRECENTOR promouetur in monasterio non conuersus aliquis aduentitius sed
ab incunabulis loei nutritus, gnarus cantilene ac simphoniarum, qui naturali
sit preditus uoce. Quique uirili sono laudis domini campiductor ac si tuba
uehementi hymnicas preire ac sustentare queat cantusque dulcitudine astantium
aures permulcendo oblectet. Habet autem potestatem super breuem
diuini officii, non quod ille breuem frequenter faciat, sed quod ad eius nutum
qui digni sunt inscribuntur, quos uero minus aptos probauerit summouere
habet. In precipuis tarnen sollemnitatibus quando ipse chorum tenere solet,
delicatissimis apicibus per semetipsum breuem ordinat. Nullus cantum in
pulpite uel in gradibus imponere presumit nisi prius ab illo auscultetur, ne
quid fortasse dissonum efficiatur. Super negligentia infantum mandare habet
que in choro euenit, asperis scopis latera tundit, cautele preceptum iniungit.
Est autem reuerentie non minime inter fratres.

Huic frater probabilis ingenii solatio datur qui succentor nuncupatur. Nam
scole magister est acceptor infantum. In omni studio cantilenarum et cottidiana
cura tonorum diffinitiones et psalmorum distinctiones prouidus
disponit et diuinum officium negligenter tractantes propellare in capitulo
solet.
CUSTOS ECCLESIE ordinatur maturus etate, timens deum, qui spiritali grauitate
polleat, ut thesaurum ecclesie acsi pupillam oculi preuidere studeat.
Adiciuntur autem et illi solatia, fratres uidelicet ydonei duo aut tres uel etiam
plures, qui sibi utpote patri obtemperent: Et munditias faciant et lampades
reficiant et calices abluant, et ornamenta ecclesie strennue contrectent et
ianuas templi diligenti cura obcludant. Non enim laica persona aut secretarium
intrare permittitur aut aliquid diuini paramenti tangere conceditur.
Nam azimos panes qui in mensam domini ponuntur aut ipse custos qui et
prouisor ecclesie per semetipsum conficit aut aliqua sacerdotalis persona de
is supparibus eius. Huiusmodi autem studio fiunt: Est paruissima caminata in
secreto posita loco, ubi transacto quatuordecim dierum interstitio presbiter
monachus die parasceue sacerdotaliter amictus cum aliquo confratre
obedientie causa uenire solet ibique prunis cumulatis, psalmodia interim
concrepante ad horam nonam usque diuinos panes parat, qui sufficere
possint ad supradictum dierum cursum. uinum sancti libaminis per unumquenque
diem recens et friscum inferre solet in secretarium, aqua ut debet
premixtum. Aquam fratribus dealbandis per aqueductum immittere cottidie
habet. Insuper et prunas ad thuribula matutinis atque uespertinis horis
curiosus apportat. In missarum sollemniis non preuident custodes ecclesie 
prunas, sed magis aliquis idiota conuersus qui hanc specialiter obedientiam
accipit.

ARMARIUS, qui et scole preceptor uel librarius, librorum armarium philosophica
redimitus toga diligenti procurat clausura. Magnum quidem inter
fratres et ipse sortitur honorem, quippe qui adeo omni scientia ueritatis fretus 
existit ut pro apostolo habeatur. Cartas firmatorias atque concambiatorias
uel, si quid id genus negotii exigit, aut ipse ordinat aut discipulorum utitur
solatio. Ad illum respicit cura librorum, scriptorie ards totum instrumentum,
pergameni copia, ad conpingendos codices fila retorta, ceruorum coria que
sunt librorum tegmina. Illius dispositione cuncta que ad scole disciplinam
pertinent effectum inueniunt. Non tepidus, non timidus, sed salua caritate
animo cordatissimus, cuius uocem increpationis discipuli ac si tonitrum
perhorrescant, ad cuius constantiam uigoris / infantum uultus pallescant.
Emendatio librorum et termini lectionum et responsie fidei catholice et
hereticorum confutatio et, si quid sane doctrine obstiterit, illum attinet.

CIRCATOR qui et excubitor uocatur in monasterio ordinatur, qui tenacissimus
sit propositi monastici, non leuis animo sed constans et discipline regularis
amicus. Qui omni tempore sagaci uigilantia claustrum fratrum atque officinas
perlustrare solet, ne aliqua ineptia in monasterio existat unde scandalum
succrescere ualeat. Nam uelut insidiator spiritalis nocturno solet
tempore laternam quam absconsam uocant sub manica accensam portare et
sibi tantum lucens negligentias fratrum quasi ex improuiso peruestigare
nititur. Si quod fortasse post Completorium in claustro uel in aliqua officina
incaute derelictum reppererit, aut uestimentum, aut codicem, aut uascula
aliqua de refectorio uel cellario siue infirmario educta, recolligit atque in capitulo
fratrum recondit. Ffacto mane hora conuentionis unusquisque negligentiam
suam pre manibus agnoscens, non interpellatus sed sponte surgens
atque semet terratenus culpabilem reddit recipiens unde agebatur. Ab idibus
autem octobris usque Pascha maior illi cura increscit, quia non solum in
claustro uerum et in choro peruigili sollertia fratres preuidet. uadit cautus
cum laterna sua, postquam primum signum Nocturne sinaxis datum fuerit, 
circumiens singulorum lectulos, ne forte aut frater aliquis tardius surgat aut
dominante desidia iterum se recollocet.
Ergo peractis tribus stationariis orationibus residere solent fratres unusquisque
in subsellio suo cantantes secretius et absque sonitu uel sibilo triginta
duos ultimos psalmos, hoc est, a canticis graduum usque in finem. Hiis 
tripertitis trium signorum interualla occupant. Prima pars constat ab initio
graduum usque Memento domine, secunda usque Benedictus dominus deus
meus, tertia / finem facit. Sonante autem signo surgent omnes et flexis
genibus dominicam dicunt orationem. Illam uero tertio interuallo inchoante
subintrat suauiter circator et facta reuerentia omnes singillatim fratres is
excepto abbate intendit, si forte aliquem somnolentum impingat quem ibi
dormire contingat. Quem uero uigilantem et psalmis intentum inuenerit, se
uigilare statim insinuat inclinato contra eum capite et quasi gratias pro sui
cura agente. Quem autem dormire deprehenderit, posita ante ipsum suauiter
absconsa loco suo se reddit. Quo facto combinalis eiusdem somnolenti fratris
aut cubito sibi latus fodit aut attritione pedis excitandi gratia aliquem sonum
facit. Qui excitus ubi se deprehenderit lumine prodente obdormisse, sine
mora sibimet indignatus in loco eodem ueniam humiliter petens extenso
corpusculo ac simul in uice circatoris laternam pudibundus arripiens dextera
leuaque fratrum singulorum uigilantiam diligens explorat. Si aliquem deprehenderit
obdormire, eodem modo quo ipse sugillatus est fraterno talione
negligentiam ulciscitur. Si uero nullo interim occurrerit somnolento, reuer-
titur ad circatorem et lucernam ante ipsum sistens flexis contra eum genibus
ac si gratias agens melioratus in locum suum redit. Si autem aliquis, ut
persepe prouenit, taurina ceruice rigidus et sibimetipsi stultior resupinus -
cui pro signo palmus extentus subtus mentum ponitur — qui crassitudine
contumacie surgere dedignatur postquam deprehensus fuerit obdormisse et
is secundum prefatum modum neglexerit satisfactionem agere, in conuentu
fratrum grassante censura iustitie ultione corporali nouerit se permulctandum.
Hoe et in tertia lectione et in psalmis obedientialibus, hoc est, Deus
aunbus nostris priuatis tantum noctibus fit. Nam in dominicis et in aliis festis
ac si in Pascha absolutius agunt.

CELLERARIUS ordinatur uite probabilis frater, qui scit omnium fratrum 
morem et imbecillitatcm imperteso humero portare, et qui iuxta regulam
pater monasterii et uocari et esse dignus inuenitur. Ad quem respicit totum
pondus cottidiani fratrum seruitii ita ut omnibus omnia sit, quippe cuius
preuidentia omnes sine querimo/nia qui in domo domini deseruiunt susten-
tantur. Et utpote prudens paterfamilias credite sibi dispensationis curam uiriliter
amministrans, ut nequaquam ab aliquo unde deus offendatur murmurium
aliquod emergat, studiosus enititur. Infirmos fratres cottidie uisitat
eorumque uictualia prout quenque ueile nouerit, plena caritate procurat.
Senes et infantes secundum regule institutum ante horas canonicas paterno
solet more in refectorio prouidere, ut numquam solo pane disieiunent, sed
pulmentum aliquod suauitatis pro posse accipiant. Omnis instrumenti 
nauium atque piscationum piscatorumque curam ipse gerit. Adduntur autem
etiam et illi solatia fratrum et excusatur necessario a coquina. Nam et in
cellario adiunctis fratribus tribus aut pluribus dormire solet, quia ubi permaxima
sunt permaxima necesse est custodia sit. hoc autem ideo, quia nulla
layca persona post Completorium infra monasterii menia conceditur 
pernoctare. Ibi namque lampas oleata solet noctibus singulis coram fratribus
iisdem pendere et aqua exorzizata omnibus intrantibus patere, ut nihil in
dormitorio fratrum habeatur spiritalitatis quod et ipsis non assit.

Congruo dehinc ordine fratrum camerarius regulariter
ordinatur, qui non sit cupidus rerum transeuntium nec leuitati studens uel 
extirpator loei, sed salua pietate inter nimiam largitatem et contractam tenacitatem
utpote uirtuositati amicus dispensator discretus. Habet namque
proprium hoc ac speciale in dispensatione a deo sibi credita et per obedientiam
normaliter implicitam, quod materno affectu omnes a minimo usque ad
maximum fratres sollicite intendit et secundum loei possibilitatem honorificis
uestimentis, prout cuique ordini congruit et etati, absque aliqua murmurationis
occasione hilari datione satisfacit. Nummos subministrat cottidie
fratribus erogandos pauperibus in mandato et lauatione pedum et abbati de
monasterio exeunti marsubium manuale ad glorificandum nomen domini in
pauperibus est farcire solitus, quia numquam apparere habet uacuus loei
limen egressus, sed semper manus prodiga ad elemo/sine benedictionem
inuenitur extenta. Non conuenientibus autem populis uel seruitoribus suis
abbas aliquando aliquid alicui impendit elemosine, sed secundum euuangeio
Hum absconse et quasi furtiue iustitiam suam nititur exercere. Ffit autem hoe
modo; Si uero obuiam habuerit multitudinem pauperum, continuo subsistit
in loco nec pertransire eos iudicat priusquam benedictionem eius accipiant.
Per baiulum tarnen suum et non per semetipsum elemosinam porrigit neque
caballo interim sedet, etiamsi lutulenta contingat in uia, sed humiliter quasi
is Christum suscipiendum sine morula una cum fratribus comitantibus
descendit ocius uisum. Et simul prouolutis in terram genibus data benedictione
resident caballis.
Sunt et alia nonnulla que abbatis specialitate occurrunt animo, que ne longius
euagari de hiis que de camerario exequi cepimus uideamur, digestis offici-
narum officiis post dicebimus. Habet namque hoc specialiter camerarius in
sua obedientia quod semper dormitorii tabulas cautus perspicit, si forte ad
resartiendum fratris alicuius uestimentum uel calciamentum pitatiolo
signatum inueniat, quod seruitoribus sub festinantia ad reconsuendum
reportet si potis est saluo honore. Non enim turpis scissura uel paupertina
unquam in Gallicorum monachorum uestimentis inuenitur, quia adeo ditata

sunt loca eorum temporalium ubertate rerum, ut dedecus sit illis sordidis
atque artritis incedere uestibus. Et nequaquam hoc aut pompe alicui tribuunt
aut deliciositati, sed magis in gratiarum actione honestati atque castitati.
Student namque sicut in interiore homine mundo corde, ita et exteriore
munditie fulgere nitore.
Est autem tritum apud eos prouerbium unde se defendere solent, ne uilioribus
cogantur uti uestimentis: Si inquiunt iuxta regule decretum pauperibus
et peregrinis abiecta fratrum uestimenta oportet solatio per camerarium
erogari, multum conuenit monachos priusquam uestimenta depannari uetustate
agente contingat, camerario reconsignare et noua recipere. Quia si
Christus in pauperibus reficitur et induitur sicut Martini uesticula testatur,
necesse est aiunt quamdiu nobis proficua apparent, larga manu ut honorificetur
nomen domini pauperibus impendatur. Si autem nobis pre turpitudine
inepta <uidentur>, consequens non esse ut hoc Christo prebeamus, quod
nobis inutile atque indecens esse censemus.
Totum uero instrumentum / fullonice artis idem camerarius preuidere habet.
Saponem amministrat, uasa necessaria prebet. Balnearum focos infirmis
iuxta libitum suum parat. Ceterum conuentus fratrum per totum annum
rasione tantum atque tonsione uestiumque mutatione quindecim dierum
transacta intercapedine contentus esse solitus est, excepto quod in uigiliis

Natalis Domini et in uigiliis itidem Pasche ob sollemnitatis excellentiam
balnearum habent curam. Non autem tunc in thermis iuxta seculares
balneantur, sed potius semotim atque secretius in cubis curtinis interim
obpansis, ut nequaquam corpus alicuius fratris nudum ab altero uideatur.
Nam nefas iudicatur si monachi corpusculum superstite uita nudum inspicitur.
Non autem seruitores lauatorium interim intrare permittuntur, sed per
caritatem seruiunt sibi inuicem fratres. Solent enim in capitulo iussu abbatis
singuli singula a camerario accipere rasoria, pectines quoque capsatos,
cultellos uaginatos, saponem bustatum, et si qua alia necessaria habent.
Habent et forpices non singuli singulos sed a camerario communiter exhibitos.
Omnia uasa, que semper in dominicis noctibus ad mandatum fratribus
necessaria sunt, sub claui tenet, id est, conchas, pelues, urceos, manutergia.
Seruitores qui aquam calefaciunt ipse procurat. Ad ipsum pertinet cura
pigmentorum, quia solent fratres in precipuis sollemniis dulciculas sumere
potiones et laseratos accipere cibos, et maxime si hospites monachi superuenerint.

Deinde ordinatur in monasterio hospitalis
maiorum, id est, hospitum diuitum ac potentum, uite per omnia laudabilis
frater et sagacis ingenii uir, qui sollerti preuidentia hospitalitatis curam gerere
sciat, ut omnia ordinatim largus paterfamilias necessaria prebeat hospitibus.
Ad illius obedientiam quam dicunt portam ecclesiarum decimationis 
cuiusque fructus pendent. Horrea et granaria que apud nos spicaria uocantur,
cellaria quoque et lardaria specialiter hospitibus ab eo preparantur, que
omni tempore adeo bonis secularibus referta inueniuntur, ut nec fratrum
prompmaria communia illis equiparari queant. Edificia regalia atque cenacula
ubi hospitantur ministeralium suorum studio amministrantur. Quid 
plura? Quia certum est quod in domo regis habundantior non uisitur gloria
excepta imperii corona.

In introitu uero monasterii iuxta regulam hospitale
pauperum ponitur, in quo lectisternia semper inueniuntur et focus ad
calefaciendam aquam in lauationem pedum et ad recreandos miseros frigore 
obuncatos. Ad cuius ingressum frater spiritalis spiritalibus instructus
moribus constituitur, qui hospitalis pauperum uocatur, non nutritus loei si
fieri ratio permittit, sed magis conucrsus frater, qui pro Christo fortunam
seculi naucipendit et sancte spei lintre nauta peritus mundani uorticis
caribdim declinauit, iamque stabilitatis sue anchoram in monasterium quiete
fixit. hoc autem idcirco, quia maioris compassionis atque humanitatis erga
pauperes et peregrinos inuenitur uti per semetipsum expertus rem quam loei
nutritus, qui nihil sibi talium est conscius. Ffortassis enim diuina prouidentia
labores et erumnas atque angustias multiformis incommoditatis illum
primitus experiri uoluit ct ad hoc in monasterium direxit, ut tanto, post-
modum deuotius pauperum curam gerat, quanto se meminerit sepius in
peregrinatione paupertatem perpeti. Qui frequenter et pene totam diem
regias easdem obseruans, ubi aliquem deprehenderit pauperem pulsare
ostium aut stipem petere, letus ilico surgit et Deo gratias dicit. Simulque
aperto ostio ac si Christo toto corpore deuotus prosternitur atque in hospitium non solum secum ducit sed etiam trahit iuxta quod in euuangelio legitur
Et coegerunt illum. Iam uero post lauationem pedum mensam ponit et queque
bona fratribus assunt, larga pietate humilis minister offert. Est autem fixa
atque inconuulsa consuetudo, quamquam in aliis inueniatur aliter locis, quod
nequaquam pauperes et peregrini apud nos communibus seruitorum reficiuntur
uictualibus, sed ipsis que de mensa fratrum colliguntur omni habundantia
implentur.
Habet namque et ipse frater solatia in adiutorium sibi. Solet cottidie una cum
confratribus et discipulis suis in refectorium post sessionem fratrum sportas 
maximas ad recolligendum panem inferre et conchas quas mallias uocant ad
corradenda legumina uel cetera fratribus illata pulmenta. Et si quid omnino
fratribus supererit, ad illum totum respicit pauperibus erogandum. Situlas
ad colligendum uinum de singulis cuppis fratrum post egressionem illorum
de refectorio cautus abducit. Neque enim tantum ceruisia in Germania 
quantum habundat uinum in Gallia. Nam postquam pauperes in loco eodem
uberius saturati / existunt, uascula eorum omnia ad secum portanda uino
implentur precipuo, ut ubicumque se ferant que sint monastice caritatis atque
obediente sentiant: Benedictus per omnia deus. Si uero opus habent uestium
aut calciamentorum, statim adducit hospitalis camerarium, ut secundum 
numerum pauperum sciat quantum amministrare sufficiat. Si fortasse aliquis
clericus uel pauper uel presbyter uiator occurrerit, cum reuerentia ad
mensam ducitur abbatis, ita dumtaxat ut canonico interim amictus sit habitu,
quem ipse secum non attulit, sed potius de camera fratrum consequitur.
Tarnen non ante uersum inducitur ad mensam sed post. Educitur autem 
peracta refectione ante uersum.

REFECTORARIUS ordinatur secundum electionem fratrum uite atque
obediente probabilis frater, qui sit fortis robore, acutus ingenio, non pusillanimis,
non uorax, non glutto, non tenax, non cupidus, sed largus, beniuolus,
simplicitati deditus, animo quietus, uultu serenus, ministratione iocundus.
Est autem obedientia illa pre ceteris omnibus onerosa et que ipsi fratri
nimium anxietatis solet inferre, sicut et nos dudum experti fuimus, nisi comes
inremota uirtute signifera assit patientia, que uere caritati conserta sufferre
solet etiam intollerabilia. Quanto enim maius periculum in prelio, tanto
letius erit gaudium in triumpho. In quo plus crescit labor in obedientia, eo
augetur et premium in corona. Quo frater utilis utiliter perspecto grauia sibi
faciliter leuigat ac dura mollificat.
Preuidet autem refectorium et omnia uascula eius diligenti clausura obserat.
Panem fratrum cottidie a panario certo recipit numero et tabularum munditiam
facit, ne hesterne refectionis aliqua super mensam micula appareat unde
propellari in capitulo queat. Nam solent infantes omnes negligentias atque
ineptias refector<ar>ii in fratrum conuentu reclamare. Tabulas ut diximus
cottidie mundat, mantilibus obtegit, panes secundum numerum fratrum
ponit, coclearia singulis singula consignat, uinum cuppis quas iustitias uocant
infundit et pateras superponit atque unicuique suam representat. Estatis
tempore quando tedium fratres patiuntur a muscis, singulis singula / abigalia
componere solet, quibus se defendere in refectorio possint. Luminaria in
refectorio concinnat, uinum purum siue pigmentatum quod clarum dicunt
uel herbolatum uel hysopatum necnon et mellitum quod uuasledam uocant,
ipse solatio usus fratrum infert ac ministrat. numquam uero ob magnam
occupationem contingit sibi cum fratribus reficere, sed post cum seruitoribus
fratribus mansum uadit. Sed cur tanta? Quicquid fratribus debetur in mixto 
uel refectione siue etiam in cena, ad illum totum respicit exceptis pulmentis,
que ab ebdomedariis inferuntur. Quotiens autem fratres se radunt uestesque
mutant, singulas fratrum cuppas cum hanapis suis abluere habet et refectorium
scopat. Tapetia sternit, lotis discalibus mensas ornat, uitrea
permundat. Estatis tempore odoramentis herbarum siue florum pauimentum 
gratificat, hieme uero iunco obsternit.
PANARIUS ordinatur a fratribus uir industrius et morum grauitate preditus,
qui granaria et horrea fratrum in monasterio preuidet et a prepositis certo sub
numero frumenta ad fratrum annonam pertinentia recipit ac recondit. Pistoribus
et molinariis preest eorumque curam sub disciplina amministrat.

Omnia pistorie artis necessaria iuxta honorem loei ipse inerrato disponit.
Refectorario panes presentat et in precipuis festiuitatibus placentas
azimosque fratribus cenaturis parat et diebus Quadragesima lagana oleo lita.
Est autem et ipse frequenter occupatus, maxime propter fodrum caballorum
abbatis atque prepositorum et ut pistores negligenter non agant. uocatur
autem in monasterio a scolasticis more antiquorum Romanorum homo
abbatis.

Ordinatur deinde in monasterio infirmorarius, frater 
per omnia spiritalis et quem pietas atque mansuetudo condescensibilem et
io mitem reddit fraterne infirmitati. Non autem alia nisi sacerdotalis persona illa
fungitur obedientia, quia necesse est ut infirmi fratres, etiamsi nullus inter eos
litteratus habeatur, secundum regularem institutionem diuine synaxis
cottidie horas auscultent, ac si sani in conuentu existerent. Habent namque
oratorium eidem infirmerie celle contiguum, ubi die noctuque lucerna
is ardere solet. Omnia diuini officii paramenta sine errore ibi inueniuntur.
Solent autem fratres idem infirmi semper singulas horas canonicas ibidem aut
per se agere aut per magistrum et preuisorem suum auscultare - si tarnen
infirmitas eorum tante inuenitur temperantie <ut> aut baculis sustentati aut
seruitorum manibus subportati occurrere queant. Ceterum quos adeo inualitudinis

uis subuncat ut nullatenus de stram se leuare ualeant, superhabundat
ibi caritas et compassio fratris illius qui et seruitor est et preceptor, ut tarnen
in lecto habeant quod et ceteri in oratorio.
Est autem et ipsa obedientia diuina ualde sed laboriosa nimis, et ideo necessaria
est illi matrona patientia, ne succumbat pre nimii laboris molestia. Non
enim cogitur ad lectionem cum fratribus sedulo sedere, nisi forte aut infirmi
melius habeant aut omnino desint, quod tarnen raro contingit. Infirmis suis
panem et uinum de refectorio fratrum adducit et queque fratribus assunt,
certa sub mensura et numero illis subministrat. Si uero pre nimia egritudine
cibis carnium utuntur in refectione, preuidet quippe et secundum uniuscuiusque
ueile parare iubet, non tarnen per se sed seruitorum infert ministerio.
Et quando aliquid sibi momentum patet inter prandendum, legere
solet ad edificationem congruentia, et quantum fas permittit sub regulari
constringit disciplina. Et si aliquis sibi repugnans ibi impormnitate aliqua
extiterit, usque tertio per semetipsum propellare habet. Si autem non emendauerit,
adducit in testimonium abbatem uel decanum, ut uel per eorum
inuectionem a pusillanimitate quiescat. Ffragmenta que superfuerint
fratribus isdem, sub certo numero hospitali pauperum reportat, ut nil ibi
proprie uoluntatis succrescat. Reficit autem et ipse cum fratribus seruitoribus.
CUSTOS INFANTUM qui et actor ordinatur probatissime castitatis atque
munditie frater, uir grauitati studens uitiorum perscrutor, commissorum
infantum clementissimus preuisor. luxta modum autem scole et frequentiam
infantum <dentur> et illi solatia fratrum qui omni tempore et districta
disciplina infantes constringant et paterno more foueant. Et quamuis ab
omnibus fratribus illis cura et disciplina adhibeatur, ab illo tarnen maxime et
specialius / qui hanc suscipit obedientiam. numquam enim solet puer aliquis
nostrum solus alicubi incedere sed semper bini, siue mittantur a magistro siue
proprie necessitatis quid habeant, magistro subsequente uirgamque gestante.

Si uero aliquis illorum aliquid uel leuiter deliquerit, aut in ipso loco etiamsi in
choro sit statim ulciscitur, aut si procrastinatur, in capitulo seuius punitur.
Non enim in conuentu flagellantur infantes, sed post capitulum fratrum
preuisor illorum terribilibus solet uerberibus latera eorum cruentare et
pallide cateruule preceptum imponit cautele. lunioris etatis pueri scopis
uapulant nudi et hoc usque ad annum quintum decimum iam uero posthac
aut flagellis ex loro factis aut uirgultis corpusculo terratenus interim extenso.
Inter ipsos autem tristes uerberum crepitus non auditur uox querimonie uel
excusationis iuxta seculares scholasticos, sed magis sue culpe hoc quod luit
quisque inputat et acclamat.
Si uero in incompetentibus horis preuisor aliquis de pueris deprehenderit
inepte aut inopormne aliquid agere, ut ne strepitus uel clamor in claustro
attingat, non statim sententiam adhibet uerberum, sed patienter surgit atque
de substernio matte loei sui festucam carpit et cum silentio pro uadimonio
commendat puero, ut sit monimen delicti representandum in capitulo
crastino. Mane uero redeunte hora capituli infantum surgit puer tremulus
antequam a magistro propelletur, reponit uadimonium in sinum magistri
prosternens ueniam petendo seseque culpabilem reddendo. Deinde exuitur
cuteque priuatur spondens se ulterius non hoc facturum.
Si forte aliquis infantum infirmatur, acsi mater dolet super illo magister atque
cum omni affectione humanitatis collocat eum in infirmorio preuidens eum
atque necessaria queque amministrans. Non enim uisitatur aliquis in infirmitate
positus fratrum a consanguineis suis etiamsi indigena sit eiusdem loei,
neque patrem uel matrem licet afficere funus proprie prolis, ut omnis occasio
de monasterio pellatur carnalis dilectionis.

HORTOLANUS qui et uiridarius constituitur in monasterio semper spiritalis,
grandeue etatis, uiribus uegetus atque otiositati inimicus, qui cura peruigili
omni tempore ueris et estatis culture insistit orti fodiendo, stercorando,
proficuas herbas plantando, unde cottidiana fratrum pulmenta / fieri queant, / f.
id est caules, cepas, porros, napes, cucurbitas, pepones, melones. Ceterarum 
herbarum species que uel ad saporandas potiones uel cibos dulcorandos uim
tenent, numerum excedunt. Idem quoque pomerium grata diligentia excolit
et nouellas arborum plantationes siue impetitiones pascali plenilunio precedente
annuatim docta manu inserere solet. Rafanum quoque putidi ructaminis
sub arboribus laborat mire grositudinis. Consequitur a panario panes 
operariis sufficientes et cetera uictualia a cellerario recipit. Poma omnigena
cellerario certo modio et numero exhibet atque cottidiani pulmenti herbas
offert.

uINEARUM PREuISOR siue nemorum monasterio adiacentium ordinatur, uir
magni ingenii atque feruoris spiritalis frater, qui subtili custodia et uineas is
procurat et quernas arbores ne succidantur curam gerit. Ad illum pertinet
cura omnis uinearum et operariorum merces, quam ipse a camerario exigit et
cautus dispensat. Autumnali tempore quando maturante uini flore uuarum
collectie instat, adiuncto fratrum solatio solicitus inuigilat quoad tutum
uassatur repaguloque commititur. uocatur autem metonimice frater Bachus.

BAIULUS ABBATIS bone indolis iuuenis deinde eligitur, qui omnium fratrum 
testimonio probatissime sit humilitatis atque obediente, frugalitati deditus,
mansuetudine preditus, litterarum scientia decoratus. Qui quocumque abbas
pedem mouet foris domique comes indiuiduus manet, ut in omni solatio
humano ac si seruus domino, immo ut filius patri, sibi deuotus pareat, et de
cuius ore numquam sermo nolentis procedat. Preuidet autem lectum abbatis,
calciamenta sibi soluat horis matutmis reinduit, cucullam siue cappam infimbriatam
quam Greci amphiballum uocant representat, cambutam admanuat,
et nocte utpute lucifer abbatem antecedat die uero subsequitur. Breuiarium
libellum siue codices itinerarios perpetue sub claui tenet, lucernam quoque et
candelas quam ab edituo monasterii accipit, diligenter ad diuinum officium
seruat. / Si uero aliquando — quod absit — in publico circa domnum abbatem
stomochatus fuerit et inrationabilia responsa dederit, unde scandalum uel pro
blasphemia a secularibus monasterio ingeri potest, reuertente abbate ad
is monastenum et, si in fratrum conuentu super hoc reclamauit, secundum
regularem disciplinam sententiam luere habet permaximam, quia grauioris
culpe est.

Sunt et alie plures in claustra obediente speciales, sed 
eminentiores atque nominatiores hee de quibus hactenus egimus. uix
namque aliquis fratrum sine obedientia particulari inuenitur in claustro, quia
in hoc est maxima monachorum gloriatio, quod et uoluntarie student
paupertati et non proprie sed aliene se potius subdunt uoluntati.

Iam uero processus et ordo rationis postulat, ut ad
communes monachorum consuetudines manus uertamus et diligenter atque
ex amissim, ut sese ueritas habet ob multorum edificationes pandamus. Ante
omnia autem sobrium rogitamus lectorem, ut si quando ad hec legenda
otium incitat propter quod rethorico carent lepore, non nos temeritatis incusare
uelit sed potius hiritum illud perpendat, quia paruum parua decent.
Neque enim abicienda est ueritas, quia solet nectar mellis gratissimus includi
a lucario canoso glutine oblito et uagina despicabilis multotiens condit
mucronem pretii inestimabilis.

Oportunum sane uidetur in primis digerere
qualiter se fratres in choro ordinatim habeant et quomodo ad diuinum officium
singuli accedant et post astipulante ipsam quam exequimur obedientia,
queque in claustro atque in omnibus officinis geri solent, dicere non pigebit.
Ergo quasi quadam statione castrorum primores fratres per cancellos sanctuarii
ac si dominici belli doctiores loca sortiuntur, qui uelut celestis regis
milites inter turrita Iherusalem propugnacula armis intente orationis contra
hostes dimicantes tenuiores fratres intra muros positos cottidiano securos
reddunt / triumpho.
Sunt autem et in choro sedilia posita, tornatili politione compta que et dunigera
uocant marinis pellibus obtecta, bino gradu sessionibus apta. Quorum
per latera adolessentiores fratres locantur et pueri ante eorumdem sedilium

primos gradus sistuntur, hoc est, ad scabella subpedanea. Et priuatis quidem
diebus ac noctibus infantes ad chorum abbatis facies uertunt, hoc est, contra
occidentem, in sollempnibus autem artici atque antartici sese uicissim inspiciunt
et hoc modo instar crucifixionis statione utuntur in choro.

Non autem more canonicorum epdomadarii fratres diuinum 
officium sibi inbreuiatum ad Nocturnos inchoant, sed potius uespere sabbati
que lucessit in prima sabati. Et huiusmodi consuetudinis conhibentia ex
utriusque testamenti probatur consonantia. Dicit namque uetus A uespera
usque ad uesperam celebrabitis sabata uestra\ dicit et nouum dominice resur-
rexionis gloriam insinuans uespere sabbati. Quapropter epdompdarius
sacerdos inchoare habet uespertine laudis officium sabbato. Et hoc ab
omnibus cuiusque officii epdompdariis obseruari inconuulsum solet. Ab
octauis autem Pentecostes usque in Aduentum Domini per unamquamque
sabbati uesperam, nisi forte natalitia sanctorum festiua occurrant, statim
is peracta psalmodia recitatur a sacerdote capitulum apostoli ex corde Benedictus
deus et pater domini nostri Ihesu Christi et cetera. Subsequatur cantor
epdomadarius cum responsorio Magnus dominus noster. Si uero canenda sunt

ad Nocturnas laudes recentia responsoria, hoc quod in numero quartum
inuenitur ab epdomadario cantore in uesperis promitur. Quo inchoante
epdomadarius sacerdos facta coram altari reuerentia thesaurarium
uestiendus ingreditur. Iam uero finito responsorie et ambrosiano procedit
albatus, fanone in sinistro brachio pendente, acerram cum Indico portans. s
Subsequatur autem illum epdomadarius turribuli et ipse albatus prunas ad
ado/lendum in thuribulo ferens. Simulque abbatem adeuntes ut incensum 
ponat et benedictionem det. Postquam positum fuerit, facta reuerentia abbati
procedunt ambo usque in medium chori. Ibique s'ese iterum reuertentes et
que in manibus habentur mutuantes procedit sacerdos ad offerendum 
incensum, sed priusquam ad altare pertingat, flexo poplyte reuerenter
assendit. hoc et omnibus horis statutum est, ut nullus fratrum prius altare
adeat quam primum ascensionis altaris gradum deosculans reuerentiam
genutenus faciat. Reuertente autem sacerdote oblato incenso de altari
abbatem reuisit si presto est, si uero non adest, decanum in sua uice diuino 
munere participandum cernuo uultu adit. Quo thurificato frater ille qui

thuribulum preuidet recepto ministerio a maximo usque ad minimum fratres
omnes eadem participatione deificat. Sacerdos uero si in dextro choro
stationem optinet, secundum ab abbate locum interim mutuat quoad diuino
peracto officio exuendum recedat. Si uero in sinistro choro est, det sibi locum
decanus.
Neque hoc silendum, quod peracto cantu couespertino libellum capitularium
aut ab ipso custode ecclesie aut ab aliquo discipulorum eius cum candella
accensa sacerdoti inerrato adhibetur. Sed et hoc non solum Matutinis et
uespertinis uerum et omnibus canonicis horis excepto Completorio fieri
solet, candela dumtaxat per diem uacante. Finita uero uespertina synaxi
sacerdos a thuribulario fratre subsecutus uestiarium exuendus ingreditur
cantans sibi interim uesperos de Omnibus Sanctis. Conuentus fratrum
deinde processionem habet ad sanctam crucem siue ad sanctam celi reginam
cum anthiphona stationi competenti. Completa antiphona et oratione trans-
acte septimane epdomadarius inchoat uesperas de Omnibus Sanctis, quibus
expletis psalmum quinquagesimum pro defunctis cum capitulo exsoluunt.
Quo peracto ceroferarii pueri candelabra gradibus restituentes cum summo
silentio et disciplina timorali oratorium omnes exeunt.

Peracto uero mandato innuente abbate custodi ecclesie /
ad collationem signum pulsatur. Quo cessante legitur super anologium ab
epdompdario puero lectio edificatoria. Cumque pronunctiantur duo aut tres
uersiculi, surgit decanus signante sibi abbate ut cymbalum pulset et caritas
bibitionis fiat siue bibitio caritatis. Ulo autem cimbalum adeunte non ante
percutit quam plenam distinctionem lector pronunctiat. Pulsante autem illo
surgunt omnes quantocius, factaque reuerentia cum summo silentio exeunt
collationis locum preeunte lucerna ante infantes. Candelabra autem duo aut
etiam plura ante conuentum fratrum a pueris gestantur usque in refectorium.
Collocantes uero candelabra pauimento unusquisque fratrum sessum uadit
ardentibus interim per singulas tabulas binis aut ternis candelis.
Lectore autem signante abbate legente post aliquot uersiculos refectorarius
qui miscere habet uinum fratribus semel scyllam percutit. Quo audito
infantes cum summa reuerentia pergunt ad abluenda uascula uitrea que
mixtoria uocant. Et simul singulatim a refectorario uinum accipientes equa se
statione in medio refectorii presentant operientes benedictionem caritatis.
Cumque refectorarius congruam in lectione aduertit distinctionem,
tintinnabulum diutius uergens omnes a minimo usque ad maximum benedictionem
petunt inclinatis interim capitibus. Surgens autem se epdomadarius
sacerdos benedictionem inpendit, qua firmata unusquisque sibi oblatum cum
gratiarum actione percipit potum.
Peracta uero caritate et lectione finita abbas scyllam ante se pendentem semel
percutit, ut se fratres preparent ad surgendum. Lector uero in medium

ueniens reuerentiam facit, stando tarnen non se humi sternendo, sicud et
semper Italici monachi et Lateranenses aliquanti plus iusto religioni innitentes
terratenus se sternere solent peracta lectione siue capituli siue cibi siue
etiam collationis. Sed in locis precipuis non fit idem Cassino monte et
Floriaco. Scriptum namque est Ne sis mmium tustus. Ergo nimium uitio
subiacet, ponitur autem ualde per loca. Sic et duodenarius numerus, quamuis
in scriptura sacra per misterium perfectus habeatur natura, tarnen et participatione
plus quam perfectus inuenitur quippe quod partes sue adeo
monstruosum reddunt, ut ad decimum sextum numerum usque extuberascant,
sed hec per excessum. Lector / uero puer postquam bibitum habet,
surgit cum grauitate facta reuerentia contra crucifixionem domini. Et 
tertio nolam indice pulsans leuant se omnes gratias deo interim agentes.
Ceroferariis autem pueris cum candela preeuntibus
oratorium bini et bini collaterati ingrediuntur. Iam uero intrantibus illis
is Completorium pulsatur lampadibus per stationes altarium ardentibus. Postquam
autem prior omnes perspexerit occurrere et signum cessauerit, more
solito pede orationem dominicam ab omnibus canendam significat. Qua
finita iterum in subsellio suo aliquo pulsu confessionem innuit. Sacerdotes

autem qui per cancellos loca tenent indulgentie gratia interim se intermisceri
patiuntur ab inferioribus gradibus uel idiotis fratribus. Infantes autem cum
preuisoribus suis confitentur. Confessione uero peracta exenium persoluitur
Completorii. Post benedictionem autem et communem affirmationem
infantes omnes gradibus sistuntur intermixti magistris. Maximus enim custos 
et prouisor eorum in medio stans postquam omnes uiderit congrua locatos
statione, ternas orationes breuissimas signo ammonet faciendas, quibus
patratis uexillo se crucis pariter muniunt. Et facta reuerentia lucernis preuiantibus
chorum suauiter exeunt. uenientes autem subinde ad stationem apostolorum,
ubi conca stagnea aquam continere solet exorzizatam, omnes inclines 
a magistro asperguntur sicque cum timore disciplinali lento gressu dormitorium
petunt.

Prior uero post hec minimum signum tertio pulsans una cum fratribus simili
modo tres stationarias suplet orationes: Prima fit apud stationem beati prothomartyris
Stephani, secunda in choro ante altaris dominicalis gradus, tertia
ad apostolos. His tandem litatis epdomadarius sacerdos a priore incipiens
omnes per ordinem fratres sacrata aspergit aqua, sicque cum summo silentio
unusquisque stratum suum reuisit.

In ipso autem ascensu dormitorii lucerna per singulas noctes
ardere solet propter quod crucifixio domini in ipsa ostii fronte fulgescit, ut
omnes semper ascendentes et descendentes debitam ibi faciant reuerentiam. /
Et hoc dicendum, quod lectuli infantum nequaquam fratrum lectis intermiscentur,
sed potius in medio dormitorii fiunt ubi lucerne pendent, ut ex omni
parte circumspici possunt. Lubricum quippe est ualde et periculosum inter
spiritales uiros conuersari puerulos, quia nonnumquam scandalum permaximum
atque destructio locorum inde procedit, sicut nuperrime experimento
didicimus. Sed ne interrumpere cepti operis seriem uideamur, prelibatis
que dicenda sunt primitus, post si otium fuerit cautele gratia dicebimus.
Qualiter autem fratres se in lectis collocent modo dicendum. Non enim ut
seculares monachi stando exuuntur cucullis, sed suauiter calciati atque uestiti
ut sunt lectulis insedent et centonibus extractis pedulibus remanentibus, quia

numquam pedes monachorum midi apparere nisi in mandato habent, lectisterniis
deinde obteguntur et sic quasi furtiue cucullis exuuntur, quia tantum
ualet apud eos uideri staminiati quantum nudi.

Quiescentibus autem illis usque ad horam competentem
custos ecclesie preuisa clepsidra lento pede dormitorium ascendit et 
scyllam, que in medio pendere supra infantum lectulos solet, diutius mouet.
Ad cuius sonitum omnes simul attoniti quantocius surgunt et secundum
regule statuta unusquisque alterum cum reuerentia preire contendit. Custos
uero aut aliquis commanipularius eius signum statim in oratorio pulsat et hoe
tam diu, quousque omnes occurrant et etiam ipsi infantes. 
Et nota quod nullus antea oratorii limen ingreditur quam terratenus flexus
summis utriusque manus articulis pauimentum tangit. Ingressi autem
infantes cum magistris suis pro gradibus stationarias tres orationes iuxta
quantitatem noctium perficiunt, conuentus autem fratrum in naui ecclesie
isdem stationibus fruitur. Quibus peractis sonante signo chorum singuli locis 
suis collocandi subintrant, sedentesque interim in subselliis suis psalmodiando sibi quisque secretius signorum opperiuntur concrepa/tionem. lam
uero cessantibus campanarum tinnitibus innuente abbate epdomadarius
Nocturnos inchoat. Tertio autem psalmo qui in directum cantatur finito
fratres, quibus inuitatorium intitulatum est, alter e dextro alter emouens
sinistro, in basibus graduum coniungentes facta iuxta morem reuerentia inuitatorium
leuant. Postquam autem ultimus uersus promitur, parumper se
inclinent cantores contra altare oh reuerentiam sancte trinitatis quo expeditius
erectis uultibus Gloriam deo ualeant personare. Sicque finito inuitatorio locis
suis restituuntur. De illo uero choro in quo epdomadarius cantor stationem
optinet, ambrosianum statim inchoant fratres. Et hoc omni tempore obseruator,
ut ita se alternando cantores commutent, ut una septimana a dextro
choro altera uero procedat a sinistro.
lam uero primo nocturno expenso lector puerulus facta reuerentia prius
analogium lecturus ascendat. Custos uero ecclesie preuidere habet et presentare
candelam lectoribus, ut nequaquam in aliquo negligentie emergat
occasio. Abbate autem benedicente prima agatur lectio, qua peracta epdomadarius
cantor responsorium facta prius reuerentia iubilat. Et nota quod in
festiuis noctibus quando duodecim lectionibus utuntur, non premandat
lectoribus abbas terminum lectionum sicut in priuatis diebus, sedpotius iuxta
terminum, quem preceptor schole per numerum designat, lectiones
finiuntur. Alternatim uero siue lectores siue cantores secundum tituli institutum
iniuncta sibi percomplent, uerbi gratia, si lector de dextro mouet choro

subsequitur cantor de sinistro, si autem lector de sinistro cantor leuat in
dextro. Neque hoc est tacendum, quod nequaquam cantores iuxta canonicos
in loco stationis sue responsoria uel inuitatoria sibi intitulata persoluunt, sed
in medio choro uel ad ascensum graduum.
In precipuis autem festiuitatibus, id est, Natalis Domini, sancti Stephani, s
sancti lohannis, Octaua Domini, Epiphania Domini, Ypopanti Domini, in
Transitu patris Benedicti, sacratissimo Pas/cha, Ascensa Domini, Pentecosten, sancti lohannis Babtiste, natalis apostolorum, Assumptione matris
domini, Natiuitate eiusdem, sancti Archangeli, Omnium Sanctorum, sancti
Martini, sancti Andree apostoli, in singulis nocturnis duo procedunt presbi- 
teri ad offerendum incensum, alter a dextro choro alter e choro sinistro. Qui
intrantes uestiarium lauant se quantocius ac pectinant una cum thuribulariis
fratribus qui prunas preuident. Post hec sacerdotes albis atque cappis induti
procedunt cum thuribulis. Thuribularii autem fratres tantum albati subsecuntur
et sibi inuicem incensum portantes ad addendum flexis humiliter 
genibus altare adeunt. Reuertentes autem de altari uterque chorum suum ad
thurificandum fratres pronis uultibus aggreditur. Fratribus uero interim in
subselliis sedentibus leuant se contra illos fratres inclinatis capitibus. Deinde
thuribularii recipientes thuribula de manibus sacerdotum ad uaporandum
populum pergunt, sacerdotes autem facta reuerentia exuendi egrediuntur. 
lam uero tertio inchoante nocturno augentur luminaria, deteguntur tabule
altarium. Undecimo autem concrepante responsorie duodecimam lecturus
lectionem domnus abbas se leuat et contra illum omnes fratres se simul

surgunt quousque ad analogium perueniat, et facto signo omnes resident.
Baiulus uero antecedit illum ut lucernam subministret. Et stans retro opperitur
finem lectionis ut recipiat lucernam ac reponat. Reuertente autem illo ut
solitam adhibeat reuerentiam, iterum se omnes contra illum erigant usque
dum illum locus proprie stationis recipiat. Duodecimum uero responsorium
prior aliquis, qui diapasontica sublimatus inuenitur sonoritate, reuerenter
iubilat. Quo expenso abbas inponit ympnum Te deum laudamus. Iam uero
epdomadarius sacerdos cum officialibus sacre processionis egreditur
uestiendus. Finito impno quando processie sacrarium intrat, omnes se reue-
renter inclinant sanctoque euuangelio supplicant. Sacerdos autem imposito
super altare euuangelio incensum ponit ac deinde euuangelium pronunctiat.
u Quo perlecto / ab omnibus respondetur Amen. Post hec clara uoce epdomadarius
imponit ympnum Te decet lans deinde sequitur oratio. Qua persoluta
sequitur Laus Matutina. Sacerdos uero facta reuerentia et fratres omnes
contra illum se iterum inclinantes preeunte processione egreditur exuendus
librum secum ad reponendum ferens. Post exuitionem uero cum fratribus qui
processionem fecerunt egreditur uestiarium. Simulque peruenientes ad
primum altaris gradum flexis poplitibus ac pauimentum deosculantibus
unusquisque solito restituitur loco.
In summis autem sollempniis que superius titulamus singula responsoria a
binis persoluuntur fratribus. Et nota quod semper octauum responsorium
abbati inscribitur, duodecimum autem quatuor fratres in superioribus
gradibus albis cappis amicti personant. Duo ex illis quasi discipuli naturalem
cantum tenent, alii autem duo quasi magistri retro stantes succinnunt qui

organiste uocantur. Et Gallia talem sibi cantum libens uendicat, Germania
uero agente insania repudiat. Tandem uero finito responsorio rursumque
anacephalato facta reuerentia pariter chori medium subintrant, ea uidelicet
serie, ut cantores exteriorem locum ac si iuniores teneant, organiste autem
interiorem. Et sciendum quod mutata statione simul et mutantur uocabula
officiorum. Nam qui prius organiste uocabantur in gradibus, post in choro
exodiarches uocantur, et qui prius cantores iam ab officio impositores
uocantur. Monent namque atque signis quibus ualent ad commune exercitium
canendi incitant fratres.

Antiphonas que ad psalmos Matutinales pertinent ipsi pre
omnibus fratribus prenunctiant atque inponunt. Peracta uero psalmodia
domnus abbas una cum decano incensum offert, custos autem ecclesie cum
discipulis suis turibula prebet. Persoluto iam ympno Zacharie usque dum
letania agitur, exodiarches capitularium cum lucerna exhibent abbati. Peracta

oratione ipsi quatuor fratres cappati benedicunt dominum. Hiis rite finitis
antiphona stationaria a precentore inchoatur, cuius orationem subsequenter
abbas cappa decoratus absoluit. Post hec abbas cum decano et fratribus qui
cappati inueniuntur exuendus / uestiarium ingreditur interim cantando
Matutinum de Omnibus Sanctis quemadmodum conuentus in statione.
Peractis Matutinalibus, si precipuum non est festum, quinquagesimus
psalmus pro defunctis cum capitulis persoluitur. Post hec omnia candelabra
locis suis restituuntur et ab omnibus in commune reuerentia agitur et sic
suauiter dormitorium reuisitur. Si adhuc aliquid superest noctis, id est, ante
crepusculum, innuente abbate <a> decano tintinnabulum quod in dormitorio
pendet tertio indice pulsatur, ut fratres inbeciliores per licentiam sibi quasi
pro refectione requiescant. Ipse tarnen abbas et plures de prouectioribus
fratribus numquam se postquam nocturno tempore surrexerint recollocare
solent excepto in fleothemationis periculo siue alio quolibet corporis incommodo.
Cum autem interrogati fuerint a minoribus fratribus qualiter durare
queant tam graue uigiliarum pondus, hoc unum ab eis recipiant responsum:
Fiholi, an nescitis quia regnum celorum uim patitur et uiolenti rapiunt illud.

lam uero illu<ce>scente die iteram decanus tintinnabulum
uergit, ad cuius sonitum omnes quantocius surgunt et sese hoe
tantillum obdormisse grandi deputantes negligentia, quasi sibimet irati uelociter
lotis faciebus tres stationarias complent orationes. Et se aqua benedicta
aspergentes cum magna modestia sacros codices in claustrum deferunt et sic 
usque in Primam lectionibus uacant. Sunt tarnen aliquanti fratres qui interim
missas faciunt et maxime ministeriaies et epdomadarii coquine, ne forte illis
contingat Prime synaxi non occurrere. Si quis uero quamuis obedientia occupatus
in monasterio omnibus horis non occurrerit, in capitulo propellatur,
quia nihil secundum regulam operi dei debet preponi. ueniabilis tarnen 
culpa est usque tertio, iam uero non simpliciter per ueniam emendatur, sed
loro secundum quod priores zelando dictauerunt uindicatur. Quod si
needum emendauerit, ultrices uirge adiunguntur et sic demum ab illa
obedientia deponitur.

Finita autem Prima synaxi abbas ipse si in loco est ad capi- 
tulum signum pulsat. Cessante signo precedit fratres inclinatis omnium capitibus
contra eum, et qui ceteris horis fratres preuidendo subsequitur, ad capitulum
pergens baculatus humiliter antecedere solet, sicud in euuangelio
dominus de uero pastore designauit dicens Et cum proprias / oues emiserit ad
pastum ante eas uadit et oues Mum sequuntur. Intrantibus autem capitulum reuerentiam sicuti in choro faciunt sieque sessum pergunt. Et

notandum quod abbas numquam uel chorum uel capitulum uel etiam refectorium
intrat baculatus, in claustro uero et ceteris officinis portat sibi. Non
autem incuruo utitur baculo more episcoporum sed paupertino in modum
Tau littere.
Congregatis sane in capitulum omnibus analogium puer bene disciplinatus
adit lecturus. Signante abbate pronunctiantur kalende sequentis diei et natalitia
sanctorum simul et etas lune neene et anniuersaria fratrum. Sequitur
uersus Pretiosa, quo expenso si festiuus dies est, non flectunt genua sicud in
priuatis diebus quando tertio repetunt uersum Deus in adiutorium meum
intende, sed tantum stando sancte trinitatis supplicant grece. Finita demum
oratione resident omnes, deinde legitur a puero lectio conueniens, id est, si
festus est de festo, ceterum priuatis diebus omni tempore regula in promptu
legitur. Qua soluta breuem pronunctiat puer diuini officii eo dumtaxat tenore
regule, ut nullum puro nomine uocet sed magis nonnos, semetipsum tarnen
fratrem pronunctians. Unusquisque autem audito nomine proprio pro
gratiarum actione humiliter statim se inclinat contra lectorem. Ast quando
abbati inponitur aliquid et a lectore Domnus abbas proclamatur, ipse in primis
et sic simul omnes fratres se inclinant. Hiis peractis puer data reuerentia
sessum uadit, post hec abbas siue decanus inclinato capite benedictionem a

fratribus petit. Qua accepta secundum datam sibi sapientiam celestis
haustum doctrine fratribus exultanter inpendit. Finito tandem sermone ab
omnibus respondetur Amen.
Deinde data a priore loquendi licentia reclamantur si qua sunt negligenter
acta siue temere omissa. Et postquam frater aliquis propellatus fuerit, sine 
mora surgit et sine defensione aliqua prostratus ueniam petit. Postquam
autem se leuare iussus fuerit, si inculpabilis inde habetur, rationabiliter se
cum humilitate recusat et sic locum suum reuisit. Si autem recognoscit
culpam, non semel / tantum sed etiam nonnumquam uenias petit reum se / f. 
conquerens et uerberibus se digrium adiudicans. Si leuioris culpe est, inpo- 
nitur sibi per obedientiam secundum consuetudinem satisfaciendum. Si uero
grauioris culpe esse a fratribus iudicatur, postquam se culpabilem prostratus
reddit et surgere iussus fuerit, quasi bene sentiens regule sententiam sponte
cucullam soluit ac retro se in pauimentum proicit sicque prostratus sententiam
expectat. Si sacerdotalis persona est, sacerdoti per obedientiam iniun- 
gitur, ut fraterna caritate fratrem illum, quousque satis iudicauerit abbas,
uerberibus emendet. Est autem flagellum asperrima censura de loro factum
et ipsum etiam uisu satis horrendum, quod in paxillo ibi omni tempore
pendere solet. Quod accipiens frater ille stans super culpabilem fratrem
omnibus interim lacrimantibus benedictionem petit, qua data manum in 
fratrem clementer extendit. Non autem alia uox ibi uel miserationis uel querimonie
auditur nisi tantum Mea culpa et Tibi peccaui domine. Priores deinde
compassione fratris coacti pedibus prouoluuntur abbatis rogantes lacrimosi,
ne nimis erga ouem Christi seuiat. Tunc abbas ipse utpote bonus pater
lacrimas uberrime fundens cessare uerbera iubet ac culpam dimittit. Frater 
autem ille emendatus surgens cucullam reinduit et prouolutus pedibus patris
gratias agit letusque sessum pergit, confuso per omnia inimico.

Si autem aliquis de adolescentioribus fratribus graui culpe fuerit immersus,
acri censura scopis uapulat hoc modo: Ante pedes abbatis in co loco ubi uenia
a fratribus peti solet, postquam data sententia de eo fuerit, cucullam exuit et
humi proicit. Et quia uerecundie est permaxime monachum nudum uideri,
ad summum capituli angulum usque perueniens ibique se more scolasticorum
staminia exspolians terga parieti, faciem autem fratribus uertit sicque
impudens disciplinam opperitur. Scolimagister autem uirgas de scola affen.
Quas accipiens frater cui ab abbate iniunctum fuerit eo usque fratris dorsum
stigmatizat, quoad abbas sufficere iudicat. Accepta autem <a> fratre medicaic
bili disciplina perudis luminibus cucullam resumit sicque pro gratiarum
actione patris prouolutus uestigiis de reliquo se spondeus emendaturum,
accepta indulgentia loei sui reses efficitur.
Sunt autem et alie perplures culparum minucie, quas cottidiana student ac
ueniarum prostratione uicissim purgare. Et sciendum quia quamdiu in hac
peregrinatione miserabili uersamur sine peccato nec unius diei unciam carne
uiciante transigere ualemus, sine crimine autem deo opitulante tempus
durare si uolumus possumus. Et ideo necesse est ut more nautarum
frequenter sentina eliminetur, ne agente negligentia sero rerum omnium
nauis iacturam patiatur. Scriptum namque est Qui modica spemit paulatim
decidit. Soluto sane capitulo sex psalmos ibidem stando pro fidelibus
defunctis cum capitello persoluunt.

Post hec si festiuus dies est, omnes cum silentio
exeunt atque ad celebrandam missam matutinalem oratorium cum grauitate
petunt. Parata uero processione stationem sancte Marie preterite epdomade
septimanarii petunt, id est, sacerdos, dyaconus, subdyaconus, ceroferarii,
cantores gradualis atque alleluiatici carminis, thuribularius, patenarius. A 
Pentecosten autem usque in Aduentum Domini die dominico ad priorem
missam de sancta trinitate officium gerunt cum euuangelio In principio erat
uerbum, ea dumtaxat ratione, ut si die eodem natales sanctorum qui propria
officia non tarnen festiua sortiuntur occurrunt, prima missa de sanctis
cantatur simulque de sancta trinitate oratio persoluatur et ad maiorem 
missam officium dominicale promatur. Solent autem omnes adesse disciplinabiliter
exceptis ministerialibus, qui in uariis obedientiis iniuncta sibi procurant
quique maturius missas fecerunt. Ad offerendam uero unus tantum de
prioribus accedit antequam euuangelium sonet. Lecto euuangelio fratres qui
ad maiorem missam seruituri sunt signantes priori uestiendi egrediuntur, is
custos uero ecclesie parat inter hec processionem.

Finita tandem missa priore signum pulsatur ad 
exorcismum salis et aque. Puer autem librum officialem ante sacerdotem in
gradibus tenens fixo more fit consecratio. Cantor post hec antiphonam
inponit cum uersu et Gloria: Asperges me. Interim abbas in primis spargitur
simulque fratres omnes inclinatis capitibus ordinatim quasi ad pacem accedunt.
Quibus sparsis agitur processio, in qua non est nobis laborandum
or diutius quandoquidem et a cano/nicis eodem modo fit, excepto quod
monachi secundum regulam silentium seruant, canonici utpote contra mgum
domini suaue superbe recalcitrantes propria se uoluntate saciant. Peracta
ia sane processione ingrediuntur oratorium cum antiphona competenti tinnientibus
interim campanis omnibus. Quibus cessantibus preceque completa
epdomadarius innuente abbate Tertiam inchoat. Iam mutant loca fratres
secundum regulam et priores propinquiora propitiatorio loca tenent ac si
digniores, iuniores autem ulteriora quasi inperfectiores sortiuntur. Si autem
is et ipsi iuniores uestiti ad altaris officium sunt, loca maiorum tenent. Iam uero
peracta psalmodia egrediuntur cantor epdomadarius, diaconus et subdiaconus
et in statione apostolorum preces expendentes uestiri secundum
officia accelerant. Indutus cantor cappa primum signum pulsat ac deinde
fratrum studio omnia simul sonantur. Canonicorum sane nullus chorum
unquam intrat — nisi forte episcopus — cappa indutus, et quare Acta Apostolorum
testantur Erant autem inquiunt apostoh in porticu Salomonis laudantes
et benedicentes deum, ceter<or>um autem nemo se audebat coniungere Mis.
Nam canonici ceteri sunt. Sed ad ordinem redeamus.

Cessantibus tandem signis missa orditur. Cantor autem 
in medio chori stans ferula numquam a manu eius recedit propter disciplinam
infantium. Sed et priores omnes singuli singulas uirgas retro se omni

tempore super cancellos habent repositas, ut ab omnibus secundum regulam
in omni loco disciplina adhibeatur infantibus. Bonum quippe est infantes
haberi propter studium sapientie, sed permulta sunt propter que non,
maxime tarnen propter celibatum castimonie. Et dicendum quod in dominico
die ceterisque festiuitatibus nequaquam infantes aliquod officium imponunt
nisi tantum processioni deseruiunt, priuatis autem diebus imponunt. In
dextris uero altaris stat cathedra omni tempore plumario atque polimito
pallio cooperta cum subpedaneo ueltro uestito, in quo non solum abbas
uerum etiam singuli sacerdotes ne forte grauis sit illis statio repausant. Est
quippe honor sacerdotalis ab ipso exordio sancte ecclesie constitutus. Neque
hoe sileam, quod fratres omnes quando uasa domini inferuntur, terratenus
contra illa supplices / efficiuntur et post communionem similiter quando
efferuntur, id est, ut summi manuum articuli pauimentum tangant, et in
sinbolo sacro eodem modo, quando de unigenito filio proclamant quod pro
nobis homo factus est. Ad offerendam abbas solus accedit aut nutu illius
aliquis priorum. Illi autem qui sacra uasa preuident, aquam cum manutergio
sacerdoti humiliter administrant antequam sacramenta offerat. Peracta
sane misteriorum serie in primis domnus abbas ad pacem accedit, secuntur

autem abbati fratres, deinde omnes per ordinem suum accedunt. Si qui autem
communicare uoluerint, accepta benedictione per signa ab abbate prius
inuicem confitentur et sic flexis genibus ad communionem accedunt, deinde
accepto calice cum uino puro communionem perficiunt. Finitis missarum
sollempniis accedit mense lector et facta reuerentia secundum regule instituta
benedictionem petit et accipit et sic omnes in commune reuerentiam
facientes suauiter egrediuntur. Sacerdos uero et qui ministri altaris fuerint,
postquam exuuntur prosternunt se diuinitati coram altari et se culpabiles
reddunt, ne forte impuri sacramenta sumerent sieque in claustrum pergunt
cum ceteris fratribus lectioni uacare.

Infantes uero et epdomadarii seruitores refectorium ut 
mixtum accipiant petunt interim, quibus refectis dante signum abbate Sexta
pulsatur. Ad illum sonum mox omnes surgentes cum grauitate oratorium
intrant. Postquam autem prior omnes adesse perspexerit, facto admonitionis

signo dominicam orationem toto corpore inclinati persoluunt. Facto uero
signo sicut prius iterum se surrigunt et salutis signo muniunt et facta reuerentia
Sextam perficiunt.
Neque hoc sileam, quod semper in dominicis diebus excepto septuagesimali
interstitio a Matutinalibus Laudibus usque in uesperam singulis horis canonicis
ad uersiculos, qui post capitula apostolica promuntur, Alleluia sicut
paschali tempore canitur.
Soluta tandem Sexta precedunt infantes cum magistris quo se sub celeritate
lauent et refectorium intrant priusquam conuentus superueniat. Et ut hoe
interuallum fieri queat solet interim abbas in auditorio mandare super
hospites et cetera multa disponere, ne aliqua in monasterio negligentia obtingant
uel murmuratio / erumpat.
Sunt autem in lauatorio maxime quantitatis conche fusili opere ex stagno
facte, e quibus fratribus ministratur aqua per parua percuscula ac si lac
eliciatur de mamma. Et habent per se infantes suam, habent et manutergia

sua ut non sit illis opus intermisceri fratribus. Et addendum quod cellerarius
lota prebere habet manutergia singulis dominicis diebus cum hiis que in
mandato habentur. Pendent autem per ansulas in paxillis macerie infixis
sicuti et pectines in catenis argenteis non rusticani sed nobilioris materie, id
est, de ebore uel marino pisce. Solet autem frater aliquis qui fortassis aliam
nescit preuidere obedientiam, per unumquemque sabati diem eosdem
pectines diligenter disterminare atque mundare, ne unquam aliquis in eis
aliqua ab aliquo inueniatur turpitudo, quia mundos queque munda decent. Et
lotis sane fratribus aliqui de prioribus fundere solent abbati aquam non ad
concham ubi conuentus se lauat, sed separatim ad limen refectorii cum aquamanile
et manutergio.

Si uero hospes aliquis aut peregrinus clericus superuenerit
qui refecturus est cum fratribus, ipse per semetipsum abbas aquam illi solet
ministrare osculatis prius manibus eius et decanus manutergium prebet. Et
is hiis ordinatis hospitalis preuidere habet hospitem usque dum uersus a
fratribus perficitur et cibus benedicitur, decanus autem precedit abbatem, ut
tintinabulum ad uersum sonare faciat. Iam benedictione firmata introducitur
hospes ad mensam abbatis. Mense lector benedictione ab abbate percepta
lectum uadit.
Et hoc sciendum, quod in nullius fratris os panis ante intrat, priusquam lector
uel mediam distinctionem in lectione faciat, ut spiritalis semper preeat corporalem refectionem, quia nequaquam propter edulii concupiscentiam sed
propter nature indigentiam habet monachus manducare. Neque enim in cibo
sed in concupiscentia uitium inesse dinoscitur. Sed quia ut beatus Augustinus
ait Quod nature satis est uoluptati nimis estparum et scriptura sacra testatur,
quia necessitas parit coronam, hac se necessitate gratulanter constringunt 
fratres, ut numquam eis cibi uel potus subripiat maleta satietas. In ipso autem
refectionis articulo apostolum pre manibus intuentur dicentem Esca uentri
et uenter escis, deus autem et hunc et hanc destruet. Sunt enim nonnulli fratrum,
qui per multos annos in hoc quasi in acie certaminis laborant et sibimet irati
existunt, quod se ad illam discretionis perfectionem coaptare nequeunt. Sunt 
autem perplures, qui gratia opitulante diuina ita se in ipso sacre conuersa- '
tionis initio modificare sciunt, ut cellestem in terris uideantur gerere uitam.
Et hoc totum faciunt propter spem angelice societatis et ob premium eternorum
gaudiorum, quia cognoscunt se non hic habere manentem ciuitatem
et huius mundi exules non ciues existere. Audiuimus interdum in monasterio 
nostro a quibusdam perfectioribus fratribus, qui situ sessionis nobis coniungebantur,
quando lautiores cibi apponebantur et illi fame cruciari uidebantur,
Fuge, deceptrix concupiscentia. Satiabor dum manifestabitur gloria domini,
nolo hic satiari. Et sic in modum quinquennis pueri reficientes uacuo uentre
de refectorio se exire gauisi sunt. Quapropter ad comparationem illorum etsi 
monachi uocamur non sumus tarnen.
Sed ad ordinem redeamus et de mensura et numero ciborum atque potuum,
qualiter secundum regule instituta fratribus administrentur, dicamus.

Libram equissimam ipsius equissimi patris Benedicti, que et huc apud Parisiacam
urbem seruatur, per singulos dies accipiunt. Numquam uel additur
uel minuitur aliquid, nisi forte estatis tempore quando fratres maiorem in
obedientia laborem habent, quod et regula non prohibet sed potius consentit.
Et hoc tantum in adolescentioribus fratribus fit, prouectiores autem ita se
continent in labore ac si in requie in tantum, ut numquam excedant circulum
qui libre usque dum cruda est inprimitur. Et ut liquidius dicam, ita est libra
quasi nomismate informata, ut duos habeat circulos, in quibus uero circulis,
id est, in illo spacio duorum circulorum littere inprimuntur Iste panis saneti
Benedicti. In ipso autem centro ymago eiusdem patris inuenitur. Ergo ille
exterior circulus certissima est moneta continentium fratrum, nam ille littere
numquam cultellantur ab eis uel corrumpuntur neque ad prandium neque
ad cenam. Potest autem illa particula que tam parcissime absumitur
quadrantis habere quantitatem que remanet dodrantis. Tempore uero sacre
Quadragesime in tantum se ieiuniis prouectiores fratres afficiunt, ut uix
unciam absumant et iabus ex integro remaneat, et ita pallidula cateruula
pregustare potius quam reficere uidetur. In dominicis tarnen diebus cogente
abbatis inperio clementius reficiunt. Et ecce coram deo quia non mentior.
Ergo epdomadarii coquine primum pulmentum administrant, id est, uel

fabam uel pisum siue lentem, utentes adiutoria infantum, deinde si pleni
officii dies fuerit, cellerarius cum epdomadariis pisces apponat. Nullus ministrorum
coquinam publicam in qua pisces parantur aliquando intrare
presumit nisi solus cellerarius. Per fenestram uero cellerarius a seruitoribus
pisces accipit et ebdomadariis ut apponant porrigit. Acetum et sal et si quid
eiusmodi est opus, refectorarius prebet. Tertium pulmentum, hoc est, aut
milium aut caules ebdomadarii absque cellerario apponunt, quod tarnen ipsi
non parant sed tantum ministrant. numquam uero alium cibum ebdomadarii
per se faciunt nisi tantum legumen quod est primum pulmentum. Scutellas
primi pulmenti et tertii ipsi abluunt ac reponunt. Nam scutellas de piscibus
cellerarius recolligit ac seruitoribus abluendas reconsignat. Omnia uero que
supererunt frater hospitalis pauperibus diligenter colligit, ut semper habeat
unde necessitatem patientibus tribuat. lila etiam pulmenta quasi ex debito
amministrantur fratribus