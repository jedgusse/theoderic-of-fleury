Nostrum, in omnibus que pie, probe uel honeste uite sunt, rari nostra etate exempli, patrem iohannem iam pridem, eo adhuc superstite, animus erat ad multorum profectum scriptis proponere, et ne tantus uir ex nimia desidia, quod nefas utique et non sine reatu reputaretur, obscuri nominis fama tectus lateret, literis qualibuscumque committere . Interea nobis diuersa curantibus, et pro ocio inpeditius forsitan negotium exspectantibus, spes in longinqua male porrectas casus rerum, ut adsolet, repente precidit mortalium. Nam dum cunctamur, idem uir sanctissimus inicio sancte quadragesime prima ipsa die post horam uespertine refectionis, sane ut sibi semper moris parcissime, id est panis tantum et aque, acutissima febre corripitur, quam post quintam exinde diem exitus est subsecutus. Tum uero acsi per sera suspiria altius nobis tempora eatenus tam presentia ex manibus prerepta ingemuimus, qui utique, queque dicenda essent de ipso, ab ipso melius dum aduixisset---ad quem scilicet, si quo opus fuisset, facilis esset recursus---disceremus; si tamen quisquam ille intimus ei existeret, qui aliqua ex eo extorquere se posse confideret: adeo humane semper fugitans glorie, quicquid egerat, Deo soli operum ac cordis sui testi committebat. Sed miro modo ut gloriam quique appetentes ab ea amplius deseruntur, ita econtra se fugientes ipsa magis insequitur. Unde sancti uiri quanto latere desiderant, tanto conspectius, licet inuiti, produntur. Hoc igitur casu mente pene consopita, cum a tante rei, quam dudum conceperamus, exorsu nos grauiter deiecisset, quid rursum iacentes et desperatos paulatim in uires reduxerit, ac deinde iam uolentes magis ac magis impulerit, ferme id fuit. Cum uir sanctus ex tam ualido, ut dictum est, morbo lecto statim decubuisset, festino mox nuntio, qui circumquaque curam monasteriorum habentes sumus inuenti, ad se in crastinum omnes contraxit. E quibus nutu diuino neminem tunc contigit defuisse, additis ex primoribus domus sancte sedis beati Stephani uiris religiosis, ad hoc minorum quorumcumque turba non modica, ille singulos accedentium ex lecto ipso in osculo sancto, uultu admodum gaudente, exceptos, ac pro tempore et re causis aliquibus determinatis, tum preterea cunctis in commune solita sibi semper exortatione, quantum morbus paciebat, de infelicitate huius, de felicitate alterius uite pauca locutus, multitudine uale facto dimissa, patres reuerentissimi Kadhroe, Berhardus, Hudo, Adelmodus, cumque his ego infimus, cum nonnulla parte nostrorum sanctorum exitu illius obseruando substitimus. Ibi per quatuor quibus superfuit dies, admixtis pariter loci eiusdem sancti collegii fratribus, qui unico ei famulatu assidue inherebant, dum ei tristi admodum officio assidemus, atque ex eius sacro ore, quo et inter ipsa uite mortisque certamina doctrine salutaris gratia profluebat, pendemus: uarie inter nos cedi sermones ceperunt, quomodo summus ille opifex, cunctorum dispositor et ordinatissimus moderator, hunc tanto tempore sibi fideliter famulantem---quadragesimus siquidem in sancto proposito annus ei tunc erat---tam acerrime circa exitum sineret fatigari. Neque enim uehementiori cuiusquam alias discrimine intremuimus. Pia uero potius unicuique cogitatio estuabat, si forte pro attestanda uita eius probatissima aliquo eum Dominus ad gloriam suam euidentiori declarare dignaretur indicio. Inter hos fluctus animorum, cum fere nulla egris mentibus clarior aura rationis se aperiret, sibi tantum quisque diffisus, ex dolore nimio reputabat, quid sibi fieret, cum nec illi tante perfectionis uiro supera parceret dispensatio. Sed hanc temerariam mentis affectionem ipsa citius ratio reuera compescuit, qui certis utique scripturarum documentis reuincebamus, et uitam hominum non in ostentatione corporum, sed in uirtute estimandam meritorum et morum. Nec adtendendum, quo exitu quisque hinc exeat, sed qualis exeat. Quacumque enim occasione, moriendum omnibus ineuitabiliter est. Et mors undecumque pio bonum est. Nec refert, innocentem mori naufragio an febre, dummodo innocens sit. Et siue hinc, siue inde moriatur, querendum, qualis sit qui moriatur, quo post mortem iturus est, non unde de uita exiturus est. His et huiuscemodi firmamentis liquido satis collegimus, illam examinationem uiri iusti, quam quidem ipse, ut inter cuncta semper inflexibilis, sapienter et equo animo tolerabat, non modo laudi illius nihil detrahere, sed ad amplioris quoque meriti fructum accedere; nam electis qui ad perpetuam uitam tendunt, quid obest, si aliquando dure moriuntur? Nec item signorum uel miraculorum nouitatem plerumque differentiam facere sanctitatis, uel inde patenter ostenditur, quod per malos hec aliquando fiant, multosque ecclesia summo honore, memoriis studiose exstructis colit, de quibus, an uno saltem signo claruerint, reticetur. iamque ut ceteros taceamus, iohannes ipse, quo nemo in natis mulierum maior, teste Euangelio, signum fecit nullum, et dum in carcere gladio feriretur, utrum uel extrema qualibet nota a quolibet homicidarum seu latronum distiterit, perpetuo omnium scripturarum silentio consopitur. Proinde frustra aliquid eiusmodi splendoris corporei in commendationem tanti uiri desiderari, de quo firma satis et absque cunctatione fides constaret, eaque in operibus suis et sancta conuersatione atque indefessa usque in finem in bonis perseuerantia uisa sint signis omnibus mirabilibusque prestare, et saluti animarum non sine plurimo fructu conducere. Cum hec et multa his similia in eodem sancto conuentu mutuis confabulationibus sererentur, uniuersis in eandem sententiam uenientibus, utile nimis et pernecessarium iactabatur, ut eiusdem beati uiri conuersatio, in quantum uel uideri potuerit uel maiorum relatio docuisset, ad multorum profectum se digna memoria scriberetur. Ego iam inde ab initio tanti negotii auidus, hac consultatione factus accensior, etsi tenuitatis ingenii non immemor eram, ad hoc et mens laboris presaga ab aliis ad me reuoluendum persentiret, uoce tamen ceteris addita, ut fieret item itemque ingeminabam. Cum dubie cogitationi uerus continuo successisset, tumque meque omnes ad hoc potissimum delegissent, inter ruborem et auiditatem temporis articulo deprehensus, dum quid deliberarem non facile occurreret, tandem inpatientia uicit, meque ad quod soluendum non sufficiebam, nimium preceps et impudens obligaui. Et plane fateor, ut improbum scriptorem me sumpsisse materiam non uiribus equam; sed spes tandem ea solatur, quod miseratione diuina, quicquid illud erit oneris, meritis eiusdem uiri, qui certa fide mea in presentia claritatis Christi assistit, leuandum non dubito; et qui licet immeritum, dum nobiscum esset, sancta familiaritate sui non iudicauit indignum, nunc pie operi sui amoris instantem, ope amice olim pietatis pro gratia sua, ut libere presumo, non deseret. Preterea cum plurimos sanctorum uirorum deinceps ceperim hortatores, accedente precipue tamquam pulcherrimo culmine totam fabricam miro lumine uenustante domino et precellentissimo presule, gloria tam diuina quam humana clarissimo, Deoderico, nostro speciali patrono, et non modo hortatu, uerum, quod ineuitabilius est, iussu me inpellente, tantorum mihi suffragia non defutura confido, ut quod ex me est impossibile, per eos quorum uoluntati parere desidero, ea, de cuius plenitudine omnes quod habemus boni accepimus, gratia superna supplere dignetur. Que igitur a primis gesserit annis, quorum raram admodum ad nos constat peruenisse notitiam, in medium relinquentes, ea tantum, quibus in uirum perfectum assurgens, plurimo uidentibus et imitari uolentibus emolumento fuit, ut misericordia Christi stilum regere dignabitur, expedire temptabimus. Primo uidelicet quanto in seculari adhuc habitu degens, bone actionis germine uiruerit, uel qualiter, ipsa optima fruge in terra sui cordis uberius fructificante, ad monasterialem inde uitam transierit. Deinde quo studio in eodem sancto proposito, quo labore, qua iugiter uigilantia in omni uirtutum exercitio, et prius in contubernio ceterorum sub maioris imperio, et postmodum in regimine substitutus, locum quem semel in acie spirituali ceperat tenuerit, nec quocumque hostis impulsu gradu excesserit, donec, Domino secum certante seque seruante, uictor euaserit. Postremo quis ei finis feliciter consummati certaminis fuerit, cui nos misericordia diuina etiam presentes fuisse concessit.

Precepta secularis doctrine que rhethorica dicitur, in personis singulis demonstrandis inter cetera esse traduntur, ut maiores illius qui predicandus est altius repetantur, et ita per gradus quasi filo quodam ad ipsum linea deducatur, tamquam ex illis, ex quibus originem ducit, illustrior esse possit et clarior, comparatione data ab arbore, que annosa iam in ramis aruerit, ut sterilitatem, inquiunt, ramorum radix fecunda compenset, et quod in fructu non teneas, mireris in trunco. Fuerit hoc institutum illorum, qui tantum que carnis sunt sapiebant, et non tam de propriis unumquemque clare uel obscure gestis quam de alienis famosos reddi uel infames putabant; cum stet contra ratio, plerosque ex obscuris sepissime claritatem, ex clarissimis item alios probrose uite calamitatem mutuasse . Longe autem diuerso itinere ab his nostra incedit religio, in qua mentium ac morum potius ingenuitas, et uera spiritus dominio uitiorum exuta libertas, quam carnis uana ac tumens et in morem fumi uanescens celebratur nobilitas. Apud hanc de puluere suscitatur egenus, et de stercore pauper erigitur, ut cum principibus coelestis populi sedeat gloriosus. Nec desunt probationi documenta, cum Dauid ex pascuis gregum in regnum, Petrus cum consciis paupertatis ex retibus piscium in orbis totius attollitur principatum; queque abiecta sunt mundi et ignobilia eliguntur, ut potentia et nobilia confundantur. Dicente autem ipso huius principe instituti: Si uos manseritis in sermone meo, uere liberi eritis, et ueritas liberabit uos ; quod non est aliud nisi liberos uos faciet; itemque ipsius principis precone: Ubi spiritus Domini, ibi libertas, cuicumque de tanto munere libertatis gloriari licebit, frustra ei illius antiquitatis enumeratio et nomina cineresque que maiorum in laudis titulo conquiruntur; nisi forte spiritui carnem pretulerimus, cuius caduca nobilitas illi permanentis dedecus ignobilitatis superducere consueuit.

Sed quorsum hec tam longis anfractibus circumducta? Quoniam scriptoribus quibusque in quolibet quem dicendum susceperint talia fere ex more sumuntur inicia, ut qua regione terrarum, sub quo coeli climate, cuius lingue uel gentis, qua conditione, cuiusue fortune parentibus prodierit, quasi pro uiribus future rationis, primo statim iaciant fundamento. Quod ego in hoc nostro, quem tam copiosa spiritus generositas commendat, superfluum iudico laborari, cum eum tanta consumate uirtutis gloria, tot perfectorum retro uirorum prosapie sic aut equet aut proximet, ut quicquid felicium operum dignis de illis laudibus celebratur, in isto uelut mundissimo speculo totum resplenduisse monstratum sit. Ne cui tamen curiosiori minus fecisse, et tamquam ex inopia materie hanc dicendi partem sermo subterfugisse culpetur, quam succincte si qua forte talium inserere oportebit comprehensis, melioribus et fructu salutari plenissimis tempora transferantur.

Oriundus itaque hic iohannes ex territorio fuit partim Metensi partim Tullensi, uilla olim regia uocabulo uinderia, parentibus utique non nimium obscuris, substantie sane locupletioris. Pater prouecte omnino etatis, ut fere nonagenarius crederetur, inter suos ut facultate sufficiens omnibus equus et bonus ac sine querela habitus, usque ad infimum quemque cunctis se prebens accommodum. Dumque ruri intentus ac regende familie, quam secundum mediocritatem uite non minimam procurabat, plura ei ex iusto labore succrescerent, essetque possessionibus, sumptibus, pecunia, ex benedictionibus Domini admodum auctus, hospitalitati, elemosinis ecclesie quoque prout poterat honorificentie, ceterisque bonarum fructibus actionum studiosius insistebat. Coniuge denique liberioris generis in ipso euo senili iunioris etatis sumpta, hunc iohannem duosque post ipsum procreat.

Ipse in domo paterna eo teneriori cura educatus, quo animus senis ut ad id etatis editum omnem inpatiens arcebat iniuriam. Litterarum tamen primis uix elementis traditus addiscendis, aliquamdiu non longe a conspectu patris, postmodum, licet egre eodem patre ferente, Metis eis que tunc esse poterant scolis instituebatur. Nonnullo etiam tempore in monasterio sancti Michelis super Mosam fluuium ad studia moratus est, ubi tunc temporis Hildeboldus quidam grammaticam professus ex discipulis domni Remigii, doctissimi ea etate magistri, scolas habebat. Cuius doctrina, ut ipse multoties postea fatebatur, incertum incuria an quodam, ut apparebat, supercilio, cum tamen a patre sepissime non mediocriter muneraretur, macram satis frugem scientie eum contigit retulisse.

Patre iam inde breui deficiente, cum ipse adolescentiam iam uideretur ingressus, post aliqua, matre utpote iuniore thalamum innouante, solus fratrum totiusque familie domestice curator relinquitur. In ea parte actualis scientie uel rerum omnium domesticarum amministratione quam strenuus, cautus, et ingenio ceteris propemodum hominibus prestantiori emicuerit, ut agro, pecore, familia, et his instituendis atque alendis substantia non mediocri locupletatus, deinde in artium diuersarum, que ad uariam supellectilem usui sunt, exercitio et dispositione quantum ualuerit, ut fere in mundanis negotiis nihil esset quod eum preteriret---de his omnibus silere melius puto, quam parum digne conscribere; presertim cum multorum adhuc horum reminiscentium testimonia sufficienter supersint, ex quibus, si quos hec cura pulsat, facile possint doceri.

Usque ad exactam itaque uirilem etatem in domo propria uersatus, diuersorum tam secularium quam et ecclesiasticorum, honeste dumtaxat uite hominum, familiaritati in uariis officiis et negotiis per omne id tempus, prout oportunum fuit, adhesit, ex quorum contubernio optimam sibi formam uiuendi exemplumque conduxit. In domo comitis Riquini, prestantissimi ea tempestate et in omni genere agendarum rerum prudentis et sagacissimi uiri, per annos aliquod obuersatus, plurimum exinde sibi coepit profectum. Nam et ecclesiam uille ipsius ex qua ortus est dono eiusdem comitis possidebat. Dadonis etiam, summi ingenii et famosissime sanctitatis episcopi uirdunensis, non paruo tempore frequentia usus est, qui sibi quoque eum ob bene meritam indolem uiuaxque in eo perspectum ingenium, perpetuum facere cupiebat, sed quas ob causas non obtinuerit, parum comperimus.

Cuidam deinde nobili uiro Warnerio in confinio Tullensi causa ecclesie sancti Laurentii in uilla Fontaneto eidem ciuitati adiacentis se nomine Domini socians, eius officiis quam familiariter insistebat. Ea occasione Tullo ei tunc temporis frequens recursus, quia cum hac ex proximo, altera quoque quam simul genitalis soli retinebat ecclesia, eiusdem erat dioceseos. Unde Bernerum diaconum ipsius sancte sedis in subiectione ecclesiastica sortitus magistrum, uirum sane et opinione sanctitatis et litterarum scientia eo loci satis celebratum, studio lectionis apud eum intentiori cura operam tunc coepit impendere. Altius autem sibi eatenus sic tempora preterisse dolebat, ut de integro rursus scolas innouare cogeretur. Puerulus siquidem in diuersa, ut dictum est, preceptoribus ad studia commissus, quantulumcumque aurem inde uaporatam retulisse uisus erat, totum id consequentium curarum mole pene sopitum amiserat. Sed facilitatem ingenii gratia iuuante diuina, ea citius dampna lucri sequentis felici reparauit successu. Prima itaque elementa grammatice primasque tantum partes Donati ex ipso Bernero audiuit, eaque introductoria aspersione contentus, diuinis se omnino transtulit scriptis. In quibus intra breue tempus tantum intelligentie pretulit lumen, ut omnium nouo miraculo ad quascumque sapientum non difficulter occurreret questiones.

Ecclesiam porro sancti Laurentii, quam diximus, unico amore excoluit, et in ministerio ecclesiastico necessariis quantum religiosius potuit exornauit. Quotiens denique uacuum erat, strato ibi locato per plures dies inde non recedebat, noctesque creberrimas orationibus continuabat. Et quamquam seculo adhuc uoluptatem laxare uideretur, secretius in oculis Domini pro locis et temporibus spiritalibus inhiabat. Ibi feminam quandam ex geniceo domini sui diuinis officiis sub uelamine deputauit. Que ut integra corpore loco sancto est tradita, ita usque sub debito fine nature sancta manens carne et spiritu, sub stipe ipsius ecclesie, nulla umquam attacta infamia, felix consenuit. Ibidem quoque peregrinum quendam iam prouecte etatis presbiterum exceptum, dum beato fine excederet, aluit et omni cura seruauit. De quo plura bone actionis nobis pater iohannes narrare consueuerat: quod scilicet operi diuino nocte ac die intentus, nullo fere tempore preter corporee necessitatis curam limen ecclesie excesserat. Psalmos uerbis et sensu distincte, ut pene sillabas eum recensere putares, assidue ore uoluebat. Oratione pura noctis plurimum occupabat. Cum ipsis cogitationibus uoce ipsa confligens, easque quasi manu deuerberans: «Abite, inquid, uani et ignaui, non mihi psalmiculum ore subtrahite!» Ad martirem quoque plerumque querula uoce clamitans: «Laurenti, quid hic agis, cur non me ab his uesanis defendis?» Demones uariis proludiis sibi obuersari corporeis oculis testabantur, ut sepe sibi infestissimi usque in quosdam corporis cruciatus deiicerent, lectoque per aliquod dies non consurgeret.

Hic idem de se referre solitus erat, tempore quo Nortmanni irruptionibus seuis circa Sequanam et Ligerim populabundi excurrebant se ab eis comprehensum, et in puteo quodam nimie altitudinis, quales in patria que Belsa dicitur plurimi conspiciuntur---nam inde oriundus erat---deiectum, in nulloque penitus lesum; inde item extractum in alio profundiori precipitatum; cum nec sic opprimi potuisset, eductumque gladio ferire decerneret, tandem uno ex ipsis dicente, necdum eum peruenisse in genus terre quo mori deberet, diuinitus ut creditur dimissum; cum post aliquod orarum spatia Nortmannis pretergressis, puteo se reptando utcumque exemisset, et iter ingressus fame pene deficeret---nam triduo iam fere sine cibo manserat---, repente in media uia tres iacentes reperit panes, ex quibus usque ad predictam ecclesiam sancti Laurentii peruenit. Is sine ulla cunctatione firmabat, psalmorum uirtute, quos semper in ore uersabat, quos in ipsis etiam puteis consistentem se assidue decantasse fatebatur, de tot periculis liberatum. Ab eo idem iohannes se ex multis, que forte leuiter gesserat, crebro monitum, et aliquando acrius redargutum, multipliciterque correctum, sepius gratulari solebat.

Sed et aliis quam pluribus, si quos probate uite ac doctrine compererat, solitario comitatu quamquam secreto interim adherebat, paulatimque et quasi per partes a quibuscumque mundi oblectamentis subducens, castigatioribus se actibus applicare satagebat. Paulo ante dicto Bernero diacono maxime delectabatur, eumque honore et officio amplissimo uenerationi habebat, pro eo quod non modo doctrina et uita eius, que item uicem gerebat doctrine, apud ipsum proficiebat; set et quod, si qua in se reprehendenda forte uidisset, nequaquam his uel ad momentum parcere nouerat, quin statim seuerius, et si ita res exposceret, etiam publice obiurgaret. Erat idem Bernerus inter cetera, que bono odore de eo fama resperserat, religionis et precipue uite pudicissime a puero insignis, in uitia mordax, ut nec superioribus aliquando cederet personis. Eloquii nihilominus multa ei uenustas, et plurima in exortando et persuadendo facilitas. Census ei non multo sumptuosus, sed nec omnino abiectus. Simplici enim uictu uel tegumento contentus, si quid tamen eorum fuerat, lautioris cultus et ut pene notaretur erat. Ita uir puri animi, sordium exteriorum attactum prorsus quadam sibi insita natura horruerat. Tantumque pudicitie uirtus mentem eius totam peruaserat, ut quo forte loco mulierem sedisse conspexerat, nullo pacto illa recedente eodem ipse uel fatigabundus succederet.

Interea ioannes et Metis monasterio sancti Petri, ubi et domum uicinam habebat, sub occasione ecclesie quam tenebat, que cum uilla propria eidem monasterio subiacet, ebdomadarius sacri altaris ascitus, post aliquod quam ibidem offitium ceperat tempus, tali ordine salutis ei occasio diuinitus prouidetur. In collegio puellarum eiusdem loci, quod nunc feliciter Domino miserante procedit, erat quedam moribus et conuersatione remotior a ceteris, annis admodum puellaribus, nomine Geisa, quam amita eidem religiosa secretiori apud se custodia educebat; hec Fredeburg dicebatur. Ea itaque Geisa cum ad artiora se cotidie sancte conuersationis extenderet, inter cetera sancti propositi ornamenta, etiam sub omni ueste cilicii usum addiderat. iohannes eius instituti adhuc uix aut omnino ignarus, dum quadam die, quonam incertum loco, cum ea familiaribus, ut cum ceteris adsolebat, sermonibus quedam insereret, a pectore puelle intra interulam, que fuerat subtilior, umbram cilicii ad carnem latentis sub dubio uisu prospexit. Manu protinus ad explorandum quid esset iniecta, ubi rem asperior tactus edocuit, stupore uehementi et toto corpore tremore exhorruit. Quid deinde hic habitus pretenderet, percuntatus, uerecundior illa et rubore uultu aspersa, postquam aliquamdiu obticuerat: «Nescis, inquid, nos non isti seculo uiuere aut deseruire debere? Hec ad que plerosque deditos uideo, uana prorsus et animarum perditionem esse perpendo. Longe alius mihi animus ab his, proprii tantum periculi sollicitam cogit existere.» Plura in hunc modum sancti desiderii uerba cum replicasset, iohannes ab immo pectoris in alta excitatus suspiria: «ue, inquid, misero mihi et ignauissimo, qui tamdiu moras non modo steriliter, sed etiam perdite uiuendo protraxi! Scilicet me uirum, hunc fragiliorem sexum uirtute preire oportuit. Nam summo probro et contumelia, non solum non consequor iam ambulantem, sed nec deses et totus herens terre ullo motu progredior aut conitor.»

His igitur acrius stimulatus et supra quam alias antehac cuiusquam exemplo uirtutis accensus, de perfectioris uite institutione fixa mente deliberat. Studium itaque lectionis diuine cum eisdem ancillis Dei summa ui statim arripuit, et primum sacre bibliotece historiam ueteris ac Noui Testamenti percurrens ex integro, deinde quecumque in diuinis officiis certis temporibus in ecclesia frequentatur, lectionis libri qui Comitis dicitur, orationes et si qua sunt sacramentarii in usus diuersos, regulas supputationum temporalium, que coram antedicto Bernero diacono prius ex multa parte relegerat, memorie uicaciter ut nemo superius commendauit. Precepta canonice institutionis, hoc est decreta conciliorum, iudicia penitentum, ordinem actionum ecclesiasticarum, ad hoc et secularium edicta legum, ad unum usque ut ita dicam uerbum corde recondita mire continuit. Omeliarum, sermonum, ac diuersorum tractatuum in lectionibus epistolarum uel euangeliorum, sed et gesta sanctorum si qua sunt memorabilium, tantam concepit notitiam, ut quociens postmodum ei oportunitas forte accessisset loquendi, acsi pre oculis liber adesset, a prima usque in extremam sententiam ex ordine tamquam uisa persequens uestigia uerbis communibus uniuersa reuolueret. Cantibus ecclesiasticis sub idem temporis insudare, nec erubuit nec desperauit. Et licet nonnulli ut alieniori etate deludi tacite riderent ingenium, pertinacia boni desiderii quamuis duro eluctato labore prorsus euicit.

Hec ei interim sanctorum negociorum ocia cum predictis ancillis Dei fuere. Ex cuius etiam collegii multitudine plerasque ab infimis delectationibus ad coelestium desideriorum flammas igne diuini eloquii permutauit. Que nunc usque testes ordinis uite uirtutumque eius existunt. iam uero in ceteris exercitiis spiritalibus, continentia, ieiunio, uigiliis, orationum frequentia, uel reliquo labore corporeo, carnisque castigatione, quanta se uirtute accinxerit, et de die in diem melioribus se preparans, gratia Christi comitante in ulteriora semper tetenderit, sequentium attestatione operum forsitan melius demonstrabitur.

Ad mundi contemptum et facultatum renuntiationem ex integro, omni desiderio estuabat. Sed quo locorum se conferret, non facile peruidebat, adeo exemplorum copia se ex tota hac regione subduxerat, nec ullum omnino monasterium in cunctis Cisalpinis partibus sed et uix in ipsa Italia audiebatur, in quo regularis uite diligentia seruaretur. Quia igitur quo se uerteret ignorabat, quod solum poterat uirorum quorundam, quos fama uulgatior a secularium conuersatione seiungere uidebatur, frequens limina obterebat, eorumque actionibus intentus, nec in conlaborando inferior, mensem plerumque aut eo amplius, nunc in istius nunc in illius contubernio et quoquo poterat obsequio exigebat. Metis per id temporis duo continentis uite preconio satis celebres habebantur: alter Rotlandus scole cantorum in domo sancti Stephani presidens, et in remotioribus oratorii sancti Michelis, quod erat in superiora eiusdem basilice sancti Stephani, orationibus, psalmis, missarumque celebrationibus, noctes diesque continuans; alter Warimbertus apud basilicam sancti Saluatoris non longe a claustris clericorum, pari nihilominus studio in rebus diuinis Christo deseruiens. Quorum uite omnibus acceptissime testes adhuc multi supersunt, ex quibus, si quis uelit, plenius potest addiscere.

His itaque non paruo tempore coherens, et multo diuini operis labore se ipsum exercens, etiam apud eandem sancti Saluatoris basilicam retrusionis cellulam, in qua perpetuo clauderetur, adorsus est. Sed credo loci incommoditate offensus, utpote medio urbis, et potius secreta quelibet siluarum animo meditatus, interim statuit differendum. Audita interea fama uiri uenerabilis Humberti, qui uirduni reclusus, et scientia litterarum sanctarum, et laudabilis uite testimonio clarus, et merito sanctus ab omnibus eo loci habebatur, celeriter ad eum contendit, et breui mutuis confabulationibus animo inter se coadolescentes, aliquod dies cum eo exegit. Omnium ibidem excessuum suorum puram confessionem deponens, ex eodem uenerabili uiro formam penitentie cepit. Carnibus ut putatur ab ipso tempore omnino abstinuit, et ieiunia sibi semper amica infatigato rigore arripuit.

Cum uero comperisset, et alterum quendam solitarium in uicinia eiusdem ciuitatis, intra remotiora saltus qui Argonna dicitur, commorari, etiam hunc eadem feruoris instantia adiit, si forte ibidem desiderio diu concepto de heremi habitatione satisfacere posset. Hic autem solitarius, Lantbertus nomine, et moribus et scientia omnino rusticanus erat, et nisi quod multus labor, quo satis superque durissimo et uelut inrationabili se ipsum atterebat, eum aliquatinus in rebus diuinis commendabat, alias stolidus et agrestis totus parebat, ut qui forte infirmiorum cum conspexerat, risum tenere uix posset. Tegendi corporis etiam et uerecundiorum ei cura postrema; similiterque cibi uel potus longe ceteris mortalibus usus dissimilis. Modium integrum farine in unum plerumque panem redegerat, qui mensem aut certe duos ei sufficeret, donec pre nimia duritia nisi securi non posset effringere, indeque sibi particulam ad pondus cotidie preriperet. Item lebetem permaximum, holere ac legumine simul plenum, in unum excoxit, quod repositum cotidie, dum quid residui fuit, ad mensuram aqua cruda resolutum percepit. Subito quolibet mentis inpulsu ex heremo se proripiens, uillas et ciuitates subintrauit, itemque repente cellule condidit. Noctis plerumque medio missas exorsus, etiam si sic animus tulit uesperi, aut ante, aut sub lucis crepusculo, post bidui triduiue ieiunium, ut defectio corporis fuit, non diei non noctis ullum tempus in reficiendo seruatum est.

De cuius conuersationis uario proludio iohannes nihil motus, multotiens etiam tantas in inbecillo corpore uires cum quodam stupore secum compensans---erat enim macie et squalore nimio confectus---cum eo aliquamdiu est commoratus, cellulam quoque sibi ad habitandum compegit. Plures tunc ex uicino ciuitatis illuc uisendi gratia uenientes, et queque necessariis usibus conferentes, non minimum in sancto desiderio accendebantur. Inter quos et prefatus Humbertus plerumque accedens subindeque recedens, nonnumquam et aliquod dies subsistens; et quidam uir natione Britto, Andreas nomine, liberalibus adprime studiis eruditus, sed et animi uirtute prepollens, et quod his maius est, in diuina admodum studiosus. Hic de patria insula infestatione Nortmannorum, cunctis eiusdem insule incolis aut occisis aut fugatis, cum pluribus aliis doctis eque ac sapientibus uiris pulsus, a reuerende sanctitatis episcopo Dadone, cuius supra mentio facta est, in Monte-Falconis cum nonnullis qui cum eo aduenerant Brittonibus exceptus, et satis liberaliter est procuratus.

Cum his communicato consilio, utrum loco eodem sibi salubre ac frugiferum esset manere, illi ut cauti et illius portentuose stoliditatis heremite morum non ignari, ab eius cohabitatione omnimodis animum deflexerunt; maxime eodem Humberto suadente, ut Romam memoriam beatorum apostolorum supplicatum prius adire temptaret, quod iter ipse iam dudum Deo propitio exegerat, et sic demum uita comite rediens, quod in commune ratio demonstraret pariter exsequerentur . Mox moras omnes animi feruore disrumpens, sumptu sane non ignobili facto, iter magna ope maturat. Sociatus est ei Bernacer quidam clericus, multo ante tempore cum Warimberto illo, de quo supra dictum est, Metis apud ecclesiam sancti Saluatoris uersatus, manu libraria ceteris eius temporis non inferior, canendi disciplina admodum prestans, sed et artis calculatorie studiosissimus, ceteroque ingenio in rebus non minimum pollens, tenui quidem re, sed deuotione in diuina optime cumulata.

Postquam uero Romam ueniens uota sancti desiderii circa loca queque sancta expleuit, cupido eum in ulteriora tendendi amplius coepit. Ibique aliquibus ex comitatu relictis, ipse cum predicto Bernacro paucisque quibusdam expeditior, usque montem sancti Angeli cognomine, qui Garganus dicitur, ocius percucurrit. Ipso tamen itinere montem Cassinum beato Benedicto insignem et congregatione monachorum frequentem conscendit, cumque ipsis seruis Dei aliquod dies remoratus, sancti prepositi uestigia, que ibi nonnulla supererant, curiosius explorauit. Interiora etiam illa marini sinus, que ciuitati Neapoli adiacent, seruorum Dei habitacula sub nomine sancti Saluatoris, montem Bebium haud procul perpetuo uapore fumantem miratus, penetrauit, eorumque orat onibus se commendans, nonnihil benedictionis ex his que secum tulit eisdem seruis Dei largitus est.

Tandem Christo duce, felici cursu et cunctis prospere sibi cedentibus domum regressus, nec mora, monitore suo Humberto conuento, consilio ipsius, quia locus desideriis eorum aptus nusquam occurrebat, secum interim domi subsistere, et si qua pie actionis poterat ibidem exercere, quamquam admodum egre satius duxit. Eratque utpote qui figuram huius mundi preterire quantotius adtendebat, habens tamquam non habens, emens tamquam non possidens, utens hoc mundo tamquam non utens. Et iam totus celestibus flagrans, specie sola res transitorias disponere uidebatur. Ceterum uita eius in quo a monachi instituto differret, haud facile quisquam discerneret. Ita pernox in uigiliis, orationibus noctes diesque couiungens, lectionibus sacris studio uix aliquando interciso inherens, omnique castigatione corporis sese coercens, crucis auctorem, satis in sublime cruce leuata, nisu indefesso cotidie sequebatur.

De tenore ieiuniorum ipsius an quid sermo digne ualeat explicare, prorsus non sentio. Que tanta pertinatia ab ipsis initiis sibi indixit, ut si qui forte erant ex sibi adherentibus qui hec cognoscere poterant, miraculo stuperent ingenti, quomodo uel extremo spiritu respirare in tanta austeritate sufficeret, qui pocius in augmentum admirationis postquam diem aut etiam biduum plerumque sine ullo cibo ac potu, ut nec modicum quid gustaret, transegerat, incredibili uirium integritate et facie letiori agilis et constans ad opus quodcumque incederet. Id uero ipsum ex ore ipsius nobiscum confabulantis sepe audiuimus, quod in diem alterum frequenter omni cibo uel potu carens ieiunia extraxerit. Fatebatur enim, dum quidam fratrum dura aliqua refugientium aquam in potu male sibi conducere quererentur, nemini eque ac sibi prius pre continuo usu uini, aque perceptionem exosam fuisse: «adeo, inquiens, ut si qua dierum mihi uino fuerat abstinendum, aquam stomacho nausiante, panem etiam ipsum per totam diem cum omni cibo funditus respuerim.»

Preterea quam celer et tamquam ne quis se prior irrueret festinus, armaturam celestem induerit, quoque robore contra uirtutes contrarias bellum Christo fretus susceperit, carneque ac spiritu reluctantibus, cum pars melior de palma semper contenderit, tamen semper periculi metuens rediuiui, brachia numquam remiserit, utque inter hec, uiciis hinc propulsis, uirtutibus hinc intromissis, edificium morum optime compositorum structura perpulchra erexerit, magnorum ingeniorum uires uix posse expedire existimo; cum certe hec ad ea, que diuino munere post in conuersatione monasteriali peregit, inicia quedam uelut et abiecta ualeant reputari. Hec autem omnia intra abdita domus, Deo solo teste, uix aliquibus ex familia consciis, operabatur, cauens omnino scire sinistram quid faceret dextera, et ut tenere plantationis uirgultum, priusquam sufficienti irrigatione radicem defigeret, manus atque uentorum contactum non bene credulum deuitabat. His ergo, quoniam ad dicta rebus exequanda ariditas ingenii minime sufficit, pretermissis, ordinem rerum potius exsequamur.

Sanctus Pater et unicum in his regionibus postmodum lumen monachorum, domnus Einaldus, ipso tempore Tullo in summo omnium bonorum exemplo uitam ducebat. Is in scientia literarum tam secularium quam diuinarum ea tempestate inter suos nulli secundus, cum esset sedis eiusdem primo quidem primiscrinius, postea autem etiam primus archidiaconus, cunctarumque opum affluentia dilatatus, amore celestis desiderii tactus, cunctis que habuerat usque ad siliquam ut dicitur distributis, tantum simplici ueste retenta et libris ac ueste sacerdotali, in cellula claustro clericorum adherente sese cohibuit, et triennium fere in summa et ardua continentia uitam agens, raro usquam preterquam ad ecclesiam missas celebraturus aut nocturne orationis obtentu processit. Seruulo tantum uno contentus fuit, qui ad queque forinsecus necessaria mittebatur. Nam nisi que episcopus loci uir uenerabilis Gauzlinus, in misericordie operibus sane memorabilis, aut religiosorum quicumque misissent, nullis aliis sustentabatur. Clientulus quoque ex clericis unus, qui missas celebranti assisteret, derelictus. De qualitate indumenti, cibi, uel potus, qua cilicii assiduitate, ieiuniorum frequentatione, penitentie austeritate sese damnauit, superfluus esse uereor in dicendo, cum etiam copiam quamcumque uerborum operationis ipsius superet magnitudo.

Hic dum die quadam solus resideret in cellula, uocem de repente, unde aut a quo editam nescius, claro omnimodis sono hec audiuit dicentem: Sustollam te super altitudines terre, et cibabo te hereditate iacob patris tui; os enim Domini locutum est hec. Paululum inde attonitus et secum ut fit multa animo reputans, postquam misso circumquaque ministro, si forte puerorum aliqui e scolis uicinis, dum recitant, hoc protulissent, ac neminem toto id temporis spatio in quolibet loco contiguo fuisse renuntiante, uir prudentis ingenii, gratie diuine sibi oraculum in spem fiducialius deinceps de donis Domini presumendi directum, fideliter intellexit. Quod apud se quidem ipse forti custodia animi seruare studuit reconditum, rebus autem postea in ipso omnium eorum fides est subsecuta. Et hec quidem de iniciis tanti uiri breuiter pro loci negocio inseruimus; ceterum tanta felicium gestorum eius extat materies, ut et proprium opus doctioribusque merito arripiendum desiderent, et amplissimo audientibus et imitari uolentibus fructui possint existere.

Cum itaque hic iohannes et ipse domnus Eginoldus tam propinquis locorum interuallis abessent, alter alterum nisi facie sola et locutione communi non nouerat; adeo uterque popularis fugitans glorie sese tantum testibus fruebatur a Deo . Cum interea casu quodam supra memoratus Humbertus e cellula, qua se iam dudum uirduni recluserat, ea quo nescitur obtentu effracta, eundem uenerabilem patrem Einoldum ex improuiso Tullo conuenit. Is enim inter raros alios uite ipsius iam pridem conscius fuerat. uiro sancto ad tam insperatam eius presentiam stupefacto, presertim quod fama ad se certo detulerat, lege reclusionis eum intrusum fuisse, causisque egressionis acceptis, inter quas precipua erat, ob hoc se aduenisse, ut heremum potius simul expeteret, ibique multo melius quam in urbium frequentia omni hominum molestia liberi Domino deseruirent: consilio clam inter se conflato, ipsi per se, cunctis arbitris procul, flumine Mosella oppidum ipsum preterfluente traiecto, et specu quodam in saltu uicino reperto, ibidem se tamquam perpetui heremite futuri recipiunt. Mox quibusdam religiosis ex oppido uirum sanctum requirentibus, et quamuis locum aditu difficilem amore superantibus, ubi eos conuenerunt, ceptum huiusmodi, quod nulli utique bono umquam esset probabile, saniori consilio dissiparunt. Tanta siquidem loci iniquitas fuerat, ut nec ipsi cuiquam labori ibi insistere, nec a quoquam facile eis quicquam necessariorum posset conferri. Sed et ipse ut erat uir consilii non dificulter meliori sententia flexus, amicam continuo repetit cellulam, Humberto uirdunum ad sua se interim recipiente.

Qui dum rursus eum crebrius reuiseret, quadam die inter cetera que familiaritas illa parere adsolet colloquia, dum, si qui forte alicubi ad id temporis qui ad sancta desideria aspirarent existerent, uicaria interrogatione percunctantur, hunc de quo agimus iohannem sibi, ut premissum est, optime notum adduxit in medium. De cuius laudabili conuersatione cum plurima replicaret: «Hominem, inquid domnus Einoldus, olim cognosco, et ad me crebro uenientem usu communi expertus sum; utrum autem harum rerum, quibus nunc predicatur, ei mens inesset aut studium, necdum uel tenuiter aduertere potui.» At ille: «Ita, inquid, homo est, non passim cuicumque se nisi notissimo aperit, et id non facile quidem. Apud se enim omnimodis latens, uitam, qua in secretioribus sub ocutis superni arbitri districte admodum sese coartat, oculis hominum, ubi in publicum exierit, offerre summa ui atque arte dissimulat. Adtamen a uobis euocatus citius aderit, et mutua uestri collocutio me nihil extra quam res est de eo afferre facile comprobabit.» Nuntio mox se eum uelle uidere et alloqui insinuans, ita condixit, ut ipsius staret arbitrio, utrum ipse eum domi, an ille se Tullo conueniret, quidque horum mallet resignaret. iohannes ad totius probabilis officii semper exsecutionem non segnis: «Discipulum, inquid, potius obuiam decet ire magistro. Ego, ut dignum est, Tullo eum conuenio.» Ut ergo aduenit, Humberto adhuc ibidem eum opperiente, quam familiariter sibi alterutrum atque officiosissime adgaudentes, omnibus e conspectu remotis, de causa, propter quam accersitum illum miserant, conferre coeperunt. Tandemque ubi, post non modicam rerum celestium confabulationem, desiderii sui alter alteri iam fida secreta refuderat, consilium exinde sibi uite ducende, uti quibus seculo penitus erat animus renunciandi, cura sollicitiore disquirunt.

Sub hoc iohannes causam sibi ratus oportunam cecidisse, totius sue conuentionis cum uiris religiosis ei seriem pandens, et maxime apud quos Metis sibi frequens tunc solum erat recursus---nam a ceteris aliorum locorum iam dudum abstinebat---quanta uiri ipsi in eandem sententiam concordia conspirassent, aperuit. Illo quam facile animis ad hoc inclinatis, ut secum ipse eosdem uiros conueniret, hortatus est. Ita Humberto tunc propria repetente, ipse post dies aliquod Metis accedens, et super sancto uirorum illorum instituto non modice delectatus, aliquamdiu etiam apud eos est commoratus. Interdum uero ad propria sub tempore recurrens, memoria semel accepte dulcedinis quasi moras diutine absentie egre ferentem, suam eis presentiam citius reuocabat. Erant autem religiose ille, de quibus supra dictum est, apud Sanctum Patrum femine, Geisa et amita eius alieque nonnulle, et Salecho clericus sancti Martini ultra fluuium Moselle, et Randincus presbiter tituli sancti Simphoriani extra portam urbis meridianam, apud quem et crebrius pro loci secretioris usu conueniebant, et Bernacer diaconus, comes iohannis iam pridem Romani itineris; nam duo illi de quibus memorauimus uite prestantioris, Rotlandus et Warimbertus, iam uita decesserant. Cum his, uelut in quibusdam coelestium disciplinarum scolis sanctorum ingeniorum uiribus se ipsos cotidie in studiis omnium probatarum uirtutum exercentes, duo ipsi uiri precipui aut lectionibus aut orationibus seu certe mutuis ad celestia cohortationibus insistebant, ipsosque cum quibus uersabantur ad maiora sui imitatione amplius atque amplius prouocabant.

Sed et idem uenerabilis Einoldus iam et ipsa, ad que interdum recurrere uidebatur, propria ciuitatis Tullensis funditus sibi precidens, dum cum ipsis tamquam mansionem perpetuam statuit, eosdem pariter omnes ad renuntiationem quoque rerum omnium impellebat. Unde cum de his instantius consultarent, loca, in quibus communem uitam professi pariter habitare possent, sollicite pertractant; ad hoc nullo eis in his dumtaxat regionibus, qui sibi ad ea que mente conceperant oportunus uideretur, occurrente---adeo seculi macula quedam cuncta fere coenobia offuscauerat---longinqua queque et peregrina delegere statuerunt. Hoc cum omnibus uno animo eademque sententia placuisset, iohannes superiore profectione sua Italica circa Beneuentanas regiones loca se quedam in desertis ualde oportuna asserit conspexisse, in quibus labore manuum ad exemplar antiquorum sanctorum facili uictu uitam ducere possent, que utique et uinetis et situ et uastitate obductis copiosa, et cetero usu mortalibus per omnia essent acommoda. Ad hoc et montis Cassini, quem subierat et propriis uisibus explorauerat, mentionem adducens, simul et illius abditi intra sinus marinos sancti Saluatoris coenobii quod monti Bebio imminet, postremo in id omnes assensi sunt, ut quantotius profectionem illuc maturare decernerent.

Cum ecce, diuinitus ut certum est hoc procurato, ad noticiam episcopi, magni postmodum rerum diuinarum recuperatoris, domni Adelberonis, hec omnia perferuntur. Bernacer enim, unus ex ipsis, dum ecclesie sancti Saluatoris post domnum Warimbertum stipe domini eiusdem ecclesie magni et memorabilis uiri Lantberti deseruiret, eodem domino suo secretius euocato rem omnem ordine aperit, meritisque sanctitatis domni Einoldi atque huius iohannis ceterorumque qui cum eis erant et feruore sanctorum desideriorum eidem plenius intimatis, et qualiter, quoniam in his regionibus non eis aptus occurreret locus ad seruiendum Domino, exteras destinarent petere regiones, id ab eo interim accepit responsi, ut quoquo pacto eos retinere temptaret, dum ipse oportunitate temporis capta episcopo ea insinuaret. Quod Domino faciente cicius ex uoto cadente, queque sibi super uiris eisdem erant comperta, pleniter explicat, addens ad hoc summo utique probro hanc maculam eis omnibus post seculis inurendam, si hi famuli Christi tanta spacia eius episcopii, Deo propicio sic in inmensum dilatati, ita sibi causarentur preclusa, ut quia nusquam exciperentur, in longinqua quedam sub coelo incognito properarent, frustraque tot dicionis ipsius esse monasteria, si modo ab his tam breuis numeri homines pellerentur.

Episcopus cum nihil sibi umquam magis desiderio fuisse respondisset, quam ut penes se retinerentur, ac uicissim ab ipso Lantberto de loco habitationis eorum exquireret, ille Gorziam monasterium, non multum ab urbe longius, eis optime posse concedi respondit. Ibi repente uiro prudentissimo, quid aliquando, antequam apicem pontificalis honoris attingeret, super loco eodem sibi in uoto fuerit, secum animo reputante, nec humano consilio sed diuina cura rem agi considerans, nihil omnino cunctatus firmat sententiam. Interim rem taceri iubet, dum tempus eos detur acciri. Erat locus idem ex qua olim fuerat specie prestantissima longo iam situ pene preferens solitudinem, et preter paucos in ueste monachi inibi habitantes, quibus diuine stipis uix modicum quid inferebatur, cetera ornatu omni submoto foeda locum facies obsidebat. Possessionum quicquid exterius fuerat, Adelbertus comes, uir genere quidem clarus, ingenio autem ferox ac uiolentus, nec bono cuiquam fere umquam morum probitate probabilis, ex beneficio episcopi cui militabat, gratia sane ingrata, tenebat. Cognatus ipse iam dicti Lantberti---nam eius sororem habebat---idemque inter se quibusdam animositatibus dissidebant. Ergo idem Lantbertus postquam animos episcopi ad hoc inclinatos persensit, Bernacro celerius refert, ut uiris quantum potest persuadeat, quo mox coram uenientes, quem sibi locum deligere malint, fuerint percunctati, omnibus pretermissis Gorziam postulent.

Dum hec clandestinis inter hos agitantur consiliis, omnium horum adhuc illis ignaris et de peregrinatione maturanda tractantibus, alius item ipsorum, cui nomen Randinco, absque licentia episcopi, sub quo stipe canonica alebatur et titulo supra memorato deseruiebat, se uel quibus deputatus esset deserere, uel quoquam perpetuo posse secedere, non satis integrum sibi uideri, suggessit. Domno Einoldo cum nullo modo improbante, immo canonicam sic se habere regulam asserente, ad hoc et ceteris ut ocius fieret in commune ferentibus, Bernacro mediante per uirum clarissimum omniumque apud episcopum consiliorum intimum Lantbertum conspectibus episcopi presentatur. Ubi cum, gratia habitus postulandi quid reliquis quoque esset in uoto, ex eius narratione palam perclaruisset, omnes qui forte constiterant ammiratione gaudio intermixto, ne tales ac tanti desiderii usquam dimitterentur, dignaque eis prouideretur pocius habitatio, uocibus orabant et precibus.

Mox omnibus coram accitis seque digne ac reuerenter exceptis, post audita ac reddita uicissim colloquia ubi episcopus, quam promti in eos animi esset, exposuit, locum sibi ad uotum quocumque in suo episcopio copiam eis dat eligendi. Illi spatio breui inter se conferendi petito et accepto, Bernacer, ut clam doctus erat, Gorziam nominat. Ceteris incerto nutantibus, eo quod peregrinatio eis multo dulcius complaceret, iohannes, quo maiore nemo ardore exilii estuabat, astu quodam, tamquam id omnino esset impossibile: «Optime, inquid, neque alter quisquam melius postulabitur!» estimans uidelicet, eo sibi denegato---pro eo quod Adelberto nullatenus terra uideretur posse extorqueri, uti qui magnitudine, potentia ac ferocitate cum sui tum fratris Bernuini uirdunensis episcopi, acerrime pariter mentis uiri, plurimum ac pene in inmensum niteretur---sua nihilo desideria remoranda. Quod longe aliter Domino disponente prouenit. A consultatione namque mox introgressis, cum quid conuenisset retulissent, episcopus nihil omnimodo differens, sine ulla cunctatione, ut iam dudum animi feruore conceperat, locum protinus iuri eorum contradidit . Nec multo post etiam terram eidem Adelberto sublatam, que res utique ad uim non minimam spectare uidebatur, licet ei pre magnitudine deuotionis postrema haberetur, monachis ex integro reddidit.

Quanto autem studio uel ipsos uel locum unice preter cetera dilexerit atque uoluerit, oculorum magis quam sermonum fide petendum est, ut breui ex illo dudum squalore deterrimo cuncta loci illius habitacula in nouam quandam lucem et gratam aspectibus resplenduerint uenustatem; ubi etiam, ut mox inde ab initio preoptauerat, sepulchro sibi quam longissime ante obitum collocato, Domino miserante uenerabiliter est tumulatus. Prestititque ei gratia Christi opere adimplere, quod quondam ante nonnulla ordinationis sue tempora tacito sibi in mentem uoto obuenerat. Nam tempore Wigirici predecessoris sui cum quadam dierum populo admistus, qui ex urbe ad idem monasterium, angustia siccitatis compellente, pedibus nudis processerat, ipse quoque ad martiris ibi quiescentis beati Gorgonii sepulchrum usque uenisset, horrentemque loci situm uidisset, ita ut iuxta altaria ipsa uestigia foeda animalium deprehenderet, ubi se ad orandum prostrauit, altius pre tanta prelatorum iniuria circa loca sanctorum ingemiscens, in hec, ut ipse postea referre consueuerat, uerba inter orandum prorupit: «Si indignum me, inquid, o pietas Christi inmensa, et tuum, qui hic ades testis Domini, pium auxilium, huius sancte sedis tue ministrum umquam promouere dignaberis, hanc loci huius miserabilem, quam cerno oculis, faciem in aliam ab hac habitudinem, te mihi adiutore facto propicio, commutabo.»

Audiuit Omnipotens, et Wigirico non post multum tempus absumpto cum ei Benno quidam genere Sueuus, in heremitica apud Turegum uastam solitudinem aliquando uita famosus, zelo utique pio optimi tunc principis Heinrici, Octonis cesaris postmodum gloriosissimi genitoris, successisset, eoque, quo profundo iudiciorum Domini abisso incertum, a pristine sanctitatis et heremo quesite laudis dignitate deferuente, ad ultimum lacrimabili rerum serie a nefandissimis seruulis in abditis excecato, dum sese postea in concilio episcoporum idem publice officio abdicasset, ipse Adelberto, preter spem omnium, cum esset regii quidem paterna simul ac materna stirpe longe retro usque ab hominum memoria sanguinis, sed ob rei familiaris inopiam, qua secundis matris nuptiis laborabat, censu aliquanto tenuior, consensu omnium publicisque ecclesie legitimisque suffragiis in sacre Metensis cathedre pontificium Domino promouente sustollitur.

Cuius deinceps actus de die in diem felicius procedentes ut Christo duce succreuerint, et ut in monasteriorum precipue reparatione 1Kb] studium pre cunctis transfuderit, nequaquam breui sermone stringi quisquam quesierit, neque mihi id, si sapiam, arrogare presumpserim. Et certe res ipsa ita se cunctorum ingerit oculis, ut quicquid dictum fuerit, minus uideatur, et multitudo factorum nequaquam exequari ualeat facultate uerborum. Ecclesiam siquidem, quam superiorum temporum perturbatione ab omni pene studiorum bonorum feruore tam in diuinis quam et humanis detritam susceperat, ita secum Domino operante ex nullo, ut ita dixerim, in summum repente statum prouexit, ut quecumque diocesi sue suberant monasteria, longo iam et ueteri morbo ab opere rectitudinis languida et pene desperata, regularibus disciplinis reddiderit, uiros uita et doctrina probatos singulis quibusque locis preficiens, qui mundo perfecte abdicato, ceteris documento et disciplina proficerent. Clericorum ipsorum conciliabula, eo quod diuisam cum seculo conuersationem non satis probabat, in monachorum instituta mutauit. Sanctimonialium habitacula, quod ea, etsi non re, fama tamen obscurari quam egre ferebat, omni sinistre suspitionis morsu eripuit, et ad idem quo monachos institutum, et in nullo dispares obseruationes, pro sexus uirtute coercuit. Nec iam antiquioribus et eminentioribus contentus locis, ipsas quoque cellulas longius ritu uago dispersas, in quibus uix octo aut certe minoris numeri clerici rurales nuda uerborum reddebant officia, monachorum habitu et obseruationibus insigniuit. Utque tempora resque tulerunt, terras sumptibus eorum necessarias et que locorum erant restituit, et propriis usibus subtractas egregia liberalitate additis testamentis contradidit.

Sed quamquam omnium miro studio eum cura tenuerit, Gorzia tamen, ut dixi, unico sibi semper fuit amori, pro eo quod et principium operum eius extiterat, et sanctitas predictorum uirorum Einoldi atque iohannis eum precipue oblectabat, quibus etiam, pre excellentia uirtutis, fidei et sapientie, in omnibus fere deinceps diuinis seu humanis est usus consiliis. Nec ferme aliquando, quicquid eorum promulgauit sententia, frustra temptatum est, ut contra, si quo extra egressum, sero penituit.

Ingressi sunt autem idem monasterium anno incarnationis dominice 933, obtinente partem Francie regni quondam Lotharii Heinrico Germanorum rege, quo gloriosissimus Otto cesar, omnium retro preconia superans et uniuerso orbi non minus glorie quam fructui natus, exortus est; Franciam autem occidentalium partium Ludowico, filio Karoli, qui bello apud Suesionum ciuitatem nota fama nec uictus nec uictor, in custodiam ad mortem usque detrusus est. Ut autem eos pariter superior descripsit conuentus, ita omnes sacre milicie successerunt, id est ipsi primi et noui duces exercitus prestantissimaque eius seculi lumina, Einoldus atque iohannes, deinde Salecho ex clericis sancti Martini citra Mosellam, Randincus presbiter tituli sancti Simphoriani, Bernacer diaconus de quo supra memoratum est, cumque his adulescentuli duo, Teuthincus minister domni Einoldi, et Teutherus, qui adhuc bone conuersationis superest, cum Randinco presbitero, cuius erat nepos, admissus. In uestibus clericorum aliquamdiu incesserunt, donec episcopo illuc ueniente, et more monastico electione de sibi preficiendo patre petita et accepta, cum institutione uite regularis, habitum quoque monachi commutarunt.

Uno enim uoto et pari sententia domno Einoldo ab omnibus exclamato, ipse primus omnium episcopo regularem conuersationem ex instituto beati Benedicti scripto professus, et cruci dominice dedicandus, cucullo induitur. Sequentes abbati ex ordine profitentes, in milicie celestis et obedientie sacramenta sub ipso omnes similiter pari modo coniurant. Ad res extra curandas domnus iohannes doctus et gnarus earum eligitur. Pauci qui ex uetusta conuersatione ibi supererant monachi, ad exemplum nouorum coacti in communionem uite etiam ipsi assensi sunt. Census eis uel substantia primo admodum tenuis fuit, quam tamen interioris animi tesaurus facile tolerabilem faciebat, fidesque in Deo plena, que nescit defectum, religiosos quosque ex locis diuersis in eam tunc primum nascentis gratie uenustatem excitos, quibuscumque necessariis impendendis ardore certatim altero alteri inruentibus impellebat.

Ad hoc ipse iohannes quecumque in facultatibus pridem supererant, tamquam fidele Christo mancipium, immo probans in modico, quam fidelis in maiori esset futurus, illuc cuncta contraxit, ita ut ne propinquis aliquibus, uel ipsis etiam carne germanis, quicquam ex quibuscumque possessionibus relinqueret, quin potius ad cumulum gloriarum celestium ipsos, qui tantum duo fuerant sibi germani, ad diuinum post modicum temporis secum subegit seruitium. Resque omnes tam in domibus quam in agris cum uinearum pulcherrima admodum copia, quecumque partibus erant uenture, in unum redactas, usibus communibus monasterii delegauit; condicione tamen ea proposita, ut dum ipse aduiueret in ius monasterii retenta, eo decedente non aliter ab heredibus, si qui forte proximiores tunc essent, repeterentur, nisi prius in libris argenti 30 monasterio datis redimerent. Matrem quoque secundo uiro uiduam, post nonnullum tempus cum aliquibus ex familia ad se recurrentem, quod iam prouectioris esset etatis, in stipe monasterii extra suscepit. Ubi etiam plures annos ipsa sancta anus postea in bona conuersatione, fratribus congregationis ipsius seruiens deguit, et queque in uestibus erant necessaria, ipsa cum suis aliquibus, que secum in eadem stipe monasterii manebant, strenue satis ac fideliter exercebat. Ibique in ipso deuotionis obsequio diem clausit extremum.

Cum ad hunc usque locum nisu admodum debiliore euectus, in documentum prorsus hebetatioris ingenii, uelut uiribus cunctis effusis, a coepto tandem segnis et tamquam multo opere delassatus, brachia penitus deiecissem, nec ulterius uiam qua procederem aut nullam aut dificulter inueniendam mihi superesse, sperarem, inopinato studiorum omnium lux hac nostra nominandus etate, et cum usui tum ornatui rerum omnium totus natus, maximus et inclitus presul domnus superuenit Deodericus. Quo uidelicet hortatore atque impulsore, ut in principiis reddidi, unice preter cetera usus, ad hoc opus nimium audax prorupi. Is ubi me casu domi conuenit, si quid iussi operis seu quantum confecerim requisiuit. Cui cum uerebundus, uti egeni conscius ingenii, nec negare, nec libere, quod quoquo modo ineptum et plenum nugarum edideram, offerre presumerem, atque inter utrumlibet hesitans trepidarem, ille, scedulis sibi deferre iussis, ordine cuncta cucurrit. Tum uero uelut eos, qui sub luce maligna diuersum ab eo quod se habet res intuentur, modo quam erant dissimili eum cuncta efferre, et quibusque obuiis palam iactare, satis quod mirarer nosse non potui

Forte ibi tunc Traiectensis seu Dabentrensis ecclesie pontifex clarissimus atque in grege doctorum admodum celebratus domnus Popo adfuerat, festis natalis dominici in communicationem gaudiorum ab eodem nostro antistite, cum suo, id est ipsius Poponis, genitore, uiro in rerum publicarum cura strenuissimo atque comite palatino, cui nomen Berno, asscitus. Ei cum eadem pariter uerbis non semel sufficientibus ingeminans extulisset, ad me cum ipso ora conuersus, ut coepta nullo cunctabundus explerem, hortatu magis ac magis ampliore animos addere et fauore quam plurimo mihi tamen erubescendo non desistebat accendere.

Quibus cum in aliquam forte facilitatem sese animus attolleret, ut pene iam sibi possibile esse ad quod tanto plausu instigabatur promitteret, in semet paululum post tamen relapsus, et uirium itidem ut erant consideratione remensus, non minus quam a principio proprie inercie ueternum, solo herere compulerat. Sed ut cito moras cunctationis dirrumpam, cum he utcumque animationis excitassent, tum qui inminutionem amor uiri quem suscepimus nescit admittere, pre omnibus quicquid uirium mihi posset superesse, superque ipsas uires contendere sibi coegit expendere. Itaque reliqua ab ipso religionis habitu accepto, que ei conuersatio fuerit, quantum scilicet aut ex testibus cunctis piis eius actibus adherentibus, uiris utique religiosis, aut ex ipso narrante, ut casus tulit---quod tamen, dum gloriam respuit, rarum fuit---audiuimus, uel que ipsi, quibus nulla potior fides, persensimus, hinc ut Domini erit misericordie prosequemur.

Ceterum ne cui seu interrupta aut extraordinaria series uideatur, si qua de personis, quarum quippiam eorum que dicentur interesse uidebitur, inserentur, quarum et nonnullas superior propositio intulit, et decurrens alias pro causarum oportunitate et temporum sermo plures inducet, de quibus utique prioribus consequentia non reddere, ratio ipsa, etiam si conaremur, resisteret. Simul uir isdem longe incomparabilis cum ita uitam egerit, ut solitarius inter multitudines uixerit---nam frustra nisus recederet, si quis eius robore uirtutum se posse aspirare confideret---non sibi tamen soli que fecerat arrogabat, uerum ceteros secum operari quicquid illud uel secreti solius esset iudicabat. Nihilque pre se superius quam communis uite actionem umquam alicubi fecerat. Quocirca qui ei pariter uersabantur, eorum non inmerito gestis ipsius acta intererunt, qui non modo nullam tamquam superiores ei inuidiam facient, sed illis potius ex tanti uiri contubernio fulgor quodammodo amplior cumulabitur et claritas crescet et gloria.

Antequam ergo ultra promoueam, primo quia non alias forsitan magis oportune se locus offerre uidetur, de uiris quoque illis uenerabilibus, quos textus superior memorauit, Andrea atque Humberto, dignum arbitror dicere; quorum uterque his item utrisque Einoldo atque iohanni non imparis sanctitatis, incitamenta et quidam quasi stimuli ad uirtutes fuere. Hii enim ut fama uulgante loco predicto se uiros eosdem recepisse et plures undique ad eos diuine seruitutis amore compererant festinare, ipsi quoque nullo remorati, etsi non tempore animo tamen atque intentione pari, illuc conuolarunt, et monasticam institutionem professi, quibus fuerant prius preuii et magistri, eorum magisterio et ducatui subiici nec abnuerunt nec erubuerunt. Et cum Andrea quidem germanus ipsius Maginfredus, postea etiam alii quidam gentis eiusdem sunt subsecuti. Cum Humberto autem puerulus quidam ei ministrans, Milo nomine, susceptus est, bone ipse indolis et non minimo postmodum usui profuturus.

Preterea quod de eodem uiro uenerabili Humberto primo cum narrationi incideret est pretermissum, hic breuiter reddendum uidetur, qualiter ipse quoque diuino impulsu in habitum religionis transierit. Ex parentibus hic etsi ruralibus non adeo tamen re familiari subtritis, dum adulescens cum eisdem uersaretur, quadam forte die, uti se uita illa inuicem retinet priuatorum, noti aliqui uel affines in domo eorum uenerant conuiue. Illis, ut forte hora tulit, ibi nocte retentis cubitumque petentibus, lanceolas quas de more baiulantes attulerant, feni aceruo, quod propter fuerat, uerso sursum ferro apponunt. Casu idem adulescens paulo ante aceruo conscenso ibidem obdormierat. Ad multam fere noctem somno excitus, cum extra nescio quo ante condixerat egredi uellet, per aceruum se sensim dimittens, inter erectos cuspides uicino nimium est illisus periculo, ita ut ueste corpori adherente comprehensa ferroque terebrata, per hastile usque ad terram decurreret. Hastili subacto et re palpatu solicitius explorata, stans et tam presentem circa se Dei custodiam etiam praua molientem considerans, gradum ab incepto iam meliora deliberans retinet, atque in reliquum Deo seruire mente tota pertractat.

Nec multo post, licet patre plurimum obsistente, rebus cunctis posthabitis, Romam proficiscitur, et in id perlustrationis tempore non paruo exacto, reuersus cellulam reclusoriam uirduni sibi constituit. Ubi diuturna abstinentia ceterisque bonorum operum studiis, pluribus uisus est profuisse. Lectioni quoque assidue operam dans, breui non modicum scientie tesaurum sibi comparauerat. In quo illud miraculo fuerit, quod ante horum fere expers, spiritu tantum magistro sapientibus repente non dispar, certe superior in multis apparuit. Ibi per idem tempus due oppidi ipsius religiose femine cellula seorsim remote ab eo instituebantur, et ex fenestra tantum cellule uerbum doctrine seu cetere institutionis sumebant. Alie item due apud eamden urbem eius sunt exhortatione accense, quarum altera mater plurimarum ancillarum Christi postea facta est in territorio Tunlensi, loco qui Buxerias dicitur . Ubi monasterium ab episcopo bone memorie Gozlino ex nouo constructum, postquam he due primum sunt intromisse, multiplex deinde ex diuersis mundi lateribus sancti feruoris se ibidem examen infudit, ut usque hodie noua quadam gratia inter cetera resplendere uideatur. In ea itaque cellula reclusiora multos agens annos, postquam, ut supra memorauimus, gratia domnum Einoldum uisendi Tullo ueniens domnum iohannem ei innotuit, indeque propria repetiit, mox certe sedis ipsorum famam percepit, cum eis et ipse habitaturus accurrit. In qua societate de reliquo pio admodum labore est conuersatus, donec causa religionis exinde monasterio beati Apri Tullo translatus est; ubi et in cura gregis dominici beato fine quieuit.

Andreas quoque et ipse postquam in eadem sacra milicia plurimam etatem confecerat, iam senex et mentem candore capitis referens, Romam ad postulationem pape Agapiti mittitur, qui litteris cum nuncio quodam idoneo uiro multum a domno Einoldo efflagitauerat, aliquos sibi religiosos, quos in monasterio beati Pauli, quod tunc ad monasticum ordinem transferre moliebatur, cum auxilio regis Albrici collocaret, transmitti. Quo cum altero quodam fratre, qui ex monasterio Luxouio Gorziam ante aliquod annos aduenerat, perductus, regulari institutione loco informato, non multo post receptus ad Dominum, ibidem est tumulatus.

Et quia mentione duorum augmentum congregationis eiusdem tangere coepimus, de aliis quoque que memoratu digne successerunt persone, quam succincte res pacientur, mox inferre non inconsequens arbitramur. Ita enim, plano quodammodo spatio, de uiro quo proposuimus decurret narratio libera atque omnibus expedita sibi primum absolutis, soli tantum proposito continuus et nullo intercisus labor incumbat negotio. Ut ergo suaue fragrans odor, in qua Christus recubuerat, domus ibique iuxta uel procul respersus est, fideles quique eo adtracti, mira celeritate undique cepere concurrere. Nec solum qui sancto desiderio iam dudum accensi, uel spiritu occultius inspirati, uel lectione diuina excitati, qui eis uiam recte conuersationis ostenderet exspectabant, mox tota auiditate quod oblatum cernebant amplexi sunt, uerum alii quoque, qui eatenus frigidi torpuisse uidebantur, horum exemplis concitati, tamquam carbonibus uiuis sibi admotis calefacti, ad eorum consortium ardentissime festinabant.

Neque hi fere quicumque de triuio, sed urbanarum deliciarum glorieque et sumptuum fuere non ignobilium, quorum etiam opibus non modica supellectile locus est auctus. In his patruus iam dicti uenerabilis domni Adelberonis fuit Fridericus, qui infantulus quidem monasterio sancti Humberti fuerat mancipatus, sed simili ceteris loco eorum morbo pallente, ipse quemadmodum maiorum ducebatur exemplis, indifferenter seculo conuiuebat. Eratque ad id temporis, quia iam admodum etate processerat, et magnorum quantum ad secularia sensuum uirque industrius uidebatur, episcopo adhuc tunc iunioris etatis adherens, cuius et consultu pleraque tunc in episcopio agebantur. Animis preterea, ut uere patruus, seuerioribus, a pluribus quam sepe non necessariis iuuenilia molimina reuocabat. Hic tandem aliquando secum retractans, cum tantam eorundem uirorum Dei uideret instantiam, corde compunctus, cunctis que se male illexerant posthabitis commodis, ocius eis accessit. Nec multo post loci ipsius prepositus post abbatem statuitur, ac domnus iohannes ei solatio subponitur . Postea autem rogatu episcopi Leodicensis Richarii monasterio proprio sancti Humberti restitutus et regulari ordine abbas prefectus, usque in finem laudabili conuersationis rigore rem diuinam optime monastico tenore continuit. Situs est Treueris in monasterio sancti Maximini, quo dum sollempnitas dedicationis eum inuitat, morbo repente peruasus diem extremum ingressus est; nouaque noue fabrica ecclesie nouo ospiti nouum primo sinum aperuit.

Simili modo uirdunensis ecclesie primus ab episcopo curam herens Odilo, uir natalibus clarus, facultate sufficiens, in rebus agendis admodum strenuus, et si clericum forte non impediret, nullo que mundi fert ambitus loci sui cuiquam impar, cunctis illis mordacibus curis reiectis, huic sancte paupertati pauper spiritu factus se contulit, exiguumque ac uile stipendium cunctis seculi opibus gloriosius et sufficientius estimauit. Is quoque post bene adultum sancte conuersationis robur, petitus reformationi monasterii, quod dicitur Stabulacum, ibidemque promotus, ad rectitudinis lineas, que praua forte inuenerat, Christo auxiliante correxit; ubi etiam cursum nature persoluit.

Ad idem ferme tempus, specimen ut ita dicam et flos eius quod tunc coelestis conpingebatur serti, iocundissimus atque spectatu dignissimus Angilramnus, primo Tullensis, deinde sancte quoque Metensis ecclesie primicerius, nobilitate et opibus ea etate, quodque consequenter satis esset glorie prestans, moles secum auri atque argenti cetereque cumulos supellectilis trahens, instar primitiui illius apostolici populi in usus pauperum redigenda, sanctam illam societatem expetiit. Predii quoque non ignobilem quantitatem monasterio sub testamento perpetuo obtinendam contradidit. Cuius que postmodum fuerint conuersationis insignia, quantaque fortitudine robur structure eius in reliquum se tenuerit, gratius forsitan audietur, si prius, quo paululum initia eius impulsa uisa sunt uacillasse, breuiter perstringetur; cum presertim concussus, non statione penitus sit exturbatus, eoque firmius postea pedem fixerit, quo ad tempus sese neglegentius locum quem ceperat obseruasse doluerat.

Is itaque ubi cum eo quo diximus sumptu susceptus est, eo quod ampla erat persona et ex deliciis, cunctisque ipsorum ante notissimus, mollius ceteris tractabatur atque honorabatur. Nam et ex eius clientibus aliqui ad idem se propositum contulerant. Ipse interea, uti qui necdum quam semel male admiserat gloriam perfecte corde dispulerat, nequaquam equa aliis pati, et pro his que loco contulerat paulo incontinentius eleuari. iamque quod consequens, increpationibus obstrepere, correptionibus non adquiescere, et uti qui se minores cunctos attenderet, quasi de superiori loco sententiam ferre, sed et si qui forte infirmioris animi sibi pro moribus accessissent, eos contra maiorum prolata pro libitu contueri. Ad hec pater Einoldus ceterique iam perfecte in Christo etatis, multa pro rebus et temporibus recfamare, hortari, obsecrare, et prout etas pateretur paulo seuerius obiurgare. Quibus tamen nonnumquam fere acerbiora in facie referens, uix contumeliis temperabat.

Quid plura? Cum tempore hec tracta plus opere longiore, ingrata nimium tedia peperissent, quadam forte dierum, dum pro simili nescio qua insolentia acrius argueretur, maiorem in modum animo concitato, e conspectu abbatis et ceterorum pariter assidentium sese proripuit, et male iam seculo, nisi Christus obuius repulisset, reuoluendus, claustrum egressus est. Fratres tristes ac pauidi insecuti, cum eum in porticu exteriori, in qua exiens resederat, inuenissent, eius genibus aduoluti, modis omnibus quibus poterant aggrediuntur, et nunc diuini nominis obtestatione, ne faceret, obsecrare, ne quod bene coeperat bonum male amitteret; nunc perpetuam, que se apud seculum consequeretur, ignominiam obiectare: reminisceretur magis ante exacti laboris, quem tam turpiter in medios conatus desereret; reminisceretur ad ultimum districti examinis, cui forsitan senex iam iamque se cerneret propinquare; astutias insuper diaboli precaueret, qui fructum totius laboris ei gestiret preripere. Multa in hunc modum replicantes, cum ille adhuc inflexibilis, sua tantum sibi redderentur---se deinceps, quid se fieret, satis curare---reposceret, illi maioribus instare, et pro uiribus que mensuram nesciunt caritatis, animos uiri in diuersa uersare, sermones sermonibus, preces precibus instaurare.

Nec prorsus, Domino cooperante, loco discessum est, donec occulus ille miserationis antique, ut tunc Petrum, ita et hunc modo respiceret, atque in quendam alterum ut ita dicam hominem commutaret. Nam et iste in amaras profluens lacrimas, ilico rediit, et corpore nudato fascibus uirgarum manu prelatis, poenam clamoribus postulans, pedibus abbatis prosternitur, non modo germitibus, uerum totius gestu corporis doloris magnitudinem protestatus. Quis, putas, ibi lacrimas tenuit? Quis eam caniciem se uestigiis omnium intuens prouoluentem, non corde solutus est? Quis, cum lacrimosis ille uocibus inclamaret: «Credite reum! cedite rebellem! ne parcite queso superbo et uecordi et contemptori!» non gaudio mixto fletibus in eius ueniam proclamauit?

Tandem pater plenus pietatis assurgens, aliique cum eo, manibus caritatis suppositis solo erigunt, et cunctis clementer, ut tanta deiectio merebatur, indultis, in numerum tota alacritate recipiunt. Is uere dies in tantum ei extitit salutaris, ut quisquis illum deinceps attenderet, uix aliquid in eo uiri qui prius fuerat recognosceret. Summa etenim ui, quantum in se fuit, abiectionem sui et queque extrema semper appetiit. Delicias et mollia omni genere respuens, difficilia et austeriora magis amplexus est. Honorem impensum miro pudore non ferens, grauabatur potius quam oblectaretur. Parcitatem cibi uel potus ea arte quasi callidus quidam obseruator assumpsit, ut de singulis que apponebantur cotidianis momentis paulatim quiddam subtraheret, donec ad minimam quandam quantitatem rediret. Interdum etiam quibusdam penitus, tamquam obessent, abstinebat. Nunc quidem piscem omnem minorem generis, dum grandiores, rarius posse conquiri estimat, respuens, nunc eos ipsos quos magis appetere uidebatur, dum undecumque quesiti offerentur, post non multum temporis quodammodo fastidiebat, tantaque ut ita dicam obstinatione, uictor sui, quod semel animo statuerat custodiuit, ut pulticulis tandem farine contentus esset, quanquam inter hec creberrima, que etiam, dum in seculo uiueret, diebus ieiuniorum fortiter perferebat, panis tantum et aque ieiunia exerceret. Ut enim multorum fide percepimus, adhuc in seculo ei biduum totum sine ullo cibo et potu omnino transire quasi nihil uidebatur.

Illud autem stupori uidentibus erat, quod uigor corporis ei tam uiuidus perseuerabat, ut nihil de opere fratribus consueto pretermitteret, coquinam, uestium ablutionem, horti communem operam, caltiamentorum lauationem, misse ebdomadam, ordinem omnem claustri et oratorii, uiuido robore adimpleret, uultusque ei hilaris et gaudens continue superesset. Tantum post aliquot temporis interuallum, a pristina corpulentia uenter ei subsederat. Orationum et uigiliarum eius instantie teste illud fuit tugurium, quod penes tumbam domni Chrodegangi, tamquam cellam solitariam, usque uocationis sue tempus incoluit. In quo mox sinaxi fratrum expleta solus ostio se obcluso recipiens, gemitibus et planctibus et infinitis genuum inflexionibus noctes diesque continuabat. Et cum plerumque fratrum uigilias preueniens plurimum noctis in precibus oocuparet, finitis eisdem uigiliis, quantumcumque noctis hieme uel estate superesset, somnum deinceps nullatenus nouerat, nisi ob sanguinis forte, quod uix tamen fuerat, minutionem; sed toto deinceps usque horam secundam uel terciam spacio in ea sancta contricione et coelestis ianue pulsatione perseuerabat.

De continuatione silentii quod predicem nescio, cum ipsa quoque licita colloquendi inuicem tempora fugiens, in psalmorum potius melodiam commutaret. Et si forte compellaretur, breue quiddam reddens, ad solita et amica silentia protinus recurrebat. Curis quibuslibet corporis, balneis, quod ceteris recreationibus communi usu regule indultis, cilicium, uilitatem uestium, et ceterorum cultum horridum preferebat. Extremum quidem fuerit quod dico, animi tamen eius uirtuti comprobande permaximum. Dum fratres sabbato, ante mandatum uel feria quarta, ex more antiquo quidem sed tunc nouiter nobis tradito calciamenta sibi abluerent, ille cuilibet ex inprouiso post ueniens, dum frater unum abluendum manu teneret, alterum quodammodo inuito uiolenter subripiens abluebat. Item dum uel faciem mane uel manus pransuri lauarent, nunc quidem ad uas illud, ex quo aqua quibusdam forulis fratribus ministrabatur, precurrens, et obicem illum quo forulum illud obstruitur, dum frater lauaret, tenens, nunc linteum quod ad tergendum dependet offerens, uoluntatem cordis ardentis ministrabat.

Plura in hunc modum obsequiorum eius studia in omnes seruiebant. Et cum hec et his similia humilitati cordis eius fuerint documento, ad hoc et locum ordinis sui in choro, quem superiorem tenebat, tamquam infirmitate impediretur non ferens, in ultimum usque commutauit. Reuera enim post tantam austeritatem uiribus defetiscens, non iam uel ad standum in choro uel ad ceterum laborem sufficiebat. Quanta autem et uite puritas fuerit, ex fine perclaruit. Nam non longe ante obitum nocte quadam nescio quid diuini audiens, nulli quicquam dicens, mane in fenestra predicti tugurii exarauit sic: «u Id. Septembris somniaui me moriturum.» Fides his cicius facta est. Nam post paucos dies febre correptus, mense plus lecto decubans, ad prefixum usque diem languore ualido perductus est. Totumque id spacium absque ullo omnino permanens cybo, sola tantum aqua sustentatus est, et ita usque in natiuitatem sancte Dei genitricis perdurans,---quam in crastinum beati Gorgonii martiris, cuius corpore idem monasterium percelebre est, dies consequitur, quo tunc maxima diuersis ex partibus religiosorum uirorum turba confluxerat,---plerisque eorum eum inuisentibus, per totam fere diem nunc hoc nunc illo ad se introeunte, uerbis salutaribus communicans, integra mente et sermone ante mediam fere noctem decessit. Funus multitudo que conuenerat decenter digneque tanto uiro curauit.

Eadem denique nocte, et ut conici potuit ipsa ora qua obiit, cuidam congregationis ipsius, Adelgero nomine, in monasterio quod dicitur Senonias in partibus uosagi cum fratribus quiescenti, quidam in sommis apparens: «Surge, inquid, et quia domnus Angilramnus defunctus est, campanas pro eo facito concrepare.» Experrectus ille et quibusdam excitatis, dum signo tantum innueret nec certo intellegeretur quid uellet, luce data eadem referens nec adhuc creditus, tercia die epistola obitus eius allata, noctem et oram nullo diuersam fuisse compertus est.

His super hoc, que omittenda non erant, commemoratis, quoniam de omnibus illius collegii, qui singuli fere digni memoratu pro merito egregie conuersationis essent, longitudine obstante non sufficimus, patrem nobis in monasterio sancti Arnulfi postea datum domnum Ansteum fas non est preterire.

Hic item in seculari habitu domno Einoldo socius, cui et sanguine iungebatur, post aliquot annos, relictis omnibus facultatibus, ex archidiacono in pauperem Christi uere mutatus est, et in eandem societatem commigrans, uita non inferior ceteris claruit. Fuit autem lingua quantum ad exteriorem sermonem facundissimus, sed et in scripturis sacris studiosissimus, quanquam et artium nonnulla ei notitia fuerit; corporis quoque gratia quedam uirtutem eius animi insignibat. uultu ac statura decentissimus, uox ipsa uirium plena, grato ut nihil supra modulamine in sacris concentibus aures implebat. Quod tamen quantum in se erat coelestium desiderio famulabatur, et edificationi audientium seruiebat. uerbo gratia multa redundans, exhortationi et animis undecumque mouendis ad omnem facultatem in quolibet dicendi genere, ut rhetorem diceres, sufficiebat. Ad hoc et architecture non ignobilis ei pericia suberat, ut quicquid semel disposuisset, in omnibus locorum et edificiorum sinmetriis uel commensurationibus non facile cuiusquam argui posset iudicio.

Aliquamdiu ergo in eodem monasterio decanus et abbatis in omnibus onera strenue sustentans, uita, uerbo omnique sancte conuersationis exemplo forma gregi dominico factus, ut pene per ipsum post abbatem omnia disponi uiderentur, tandem uiro egregio Heriberto apud Sanctum Arnulfum---qui primus eidem loco a domno Adelberone pontifice, clericis inde submotis, regulari monachorum ordine prefectus est---uita decedente, pastor in Domino profuturus statuitur. Ibi breui eius industria claruit. Habitacula enim monastico ordini pulcherrimo scemate construens, locum, quem omnino incultum et nullis ad religionem institutionibus suscepit, ad omnes usus Domino seruiendi aptissimum reddidit, et cum interioribus extruendis sine intermissione operam dederit, non minus exterioribus, que item misere ubique locorum delapsa fuerant, reficiendis strenuus et prudens incubuit. Ruris quicquid monasterio subiacebat, ita in uineis, pratis, agris, siluisque excoluit, ut cum rem omnino pauperrimam et uix paucissimo numero parcam nimis stipem promittentem inuenerit, post annum exactum---nam is grauis et quasi pestilentia attactus fuit---in omnem copiam rerum necessariarum Domino benedicente supereffluxerit; cunctisque intrinsecus fratrum habitationibus intra quadriennium expletis, muro in modum castri forinsecus cuncta circumdare animum intendit; quod, opem undique prebente eodem uenerabili pontifice, quatuor mensibus laboratum pene ad summam esset perductum, nisi infausta regni dissensio, que inter domnum et gloriosissimum, tunc adhuc regem postmodum Cesarem, Ottonem et filium eius Liutulfum et generum Cuonradum exorta, usque ad gentis inimice Deo Ungrorum in nos eruptionem deseuiit, impedisset. Proxima tamen estate Domino cooperante ocius peractum.

Cumque horum extra perpetua sollicitaretur cura, nihil tamen de his que uel ad uite uel conuersationis puritatem uel ad pastoralis solertie uigilantiam pertinebant, est aliquando pretermissum, quin cotidie solitum pensum orationum, psalmorum uel lectionum sanctarum expleret. Omnibus dominicis et festiuitatibus sanctorum celebrioribus missas publice dixit. Ad hoc una quaque quarta feria priuatim. In quibus quantis gemitibus et lacrimarum uictimis se ipsum conficeret, ne referri quidem potest; et ut fiducialiter efferam, in uisceribus pietatis et simplicitate cordis et mansuetudine animi, condescensione infirmorum, recreatione miserorum, et omnibus omnino misericordie actibus, non alter eo fuit prestantior. In his 16 annorum exactis laboribus, in sancte perseuerantie fine cursum consumans, pridie natiuitatis beate Dei genitricis decedens, in monumento a se iam olim longe retro a primis annis sui regiminis preparato, plurima deuotorum uirorum frequentia, domno et uenerabili antistite Adelberone munus exequiarum explente, depositus est ex parte basilice aquilonari, anno Domini 

Sancte Metensis ecclesie archidiaconus Blidulfus iam in processu loci eisdem serui Dei non sine magno multorum miraculo sociatus est. uir enim cum et nobilitate generis et rerum copia non mediocri fultus, et multa in quamcumque partem arte animi callens, prudentiane ea dicenda sit an astutia, ad hoc et litterarum ceteros eius loci preiret scientia, quippe qui ex scolis adhuc supererat Remigii, tum secularibus ita deditus uidebatur, ut uix cuiusquam in eo religionis uestigia uiserentur. Is ut dicitur morbo repente prereptus, uenerabilem Einoldum citius aduocans, monachum profitetur. Statimque habitum sumens, eger monasterio deuehitur, ac post paucos dies integer Deo propitio redditus, mentis meliore integritate felix et multis deinceps exemplo futurus conualuit. Atque in sancta conuersatione fere inferior nulli apparuit. Is post plures annos maiori calore uirtutis tactus, heremum, altero quodam cui Gundelach uocabulum fuit sibi sociato, in remotioribus uosagi expetiit; ibique in illa diuine contemplationis suauitate, acerba admodum corporis castigatione, et mundo uere, ut ueratium qui eum nouerunt fert sententia, mortuus, decem aut eo amplius annos exigens, felix decessit, atque in eiusdem cellule sue oratorio ab eodem sotio suo, uiro eque sanctissimo, sepultus, eundem ibi reliquit uite uel rerum paupercularum heredem.

Porro isdem sotius eius ex monasterio Fulda olim retro ante complures annos flore iuuenili conspicuus, Treueris apud Sanctum Maximinum ob insignem religionis conuersationem commigrauerat. Deinde domni Eginoldi fama accensus Gorziam ueniens, ei indiuiduus fere comes per aliquot tempus adhesit, donec eodem iubente, cum predicto uenerabili Blidulfo, in monasterio sancti uiri Ogonis magni et preclari prius in Sancto Maximino abbatis, et post Leodicensis ecclesie egregii pontificis, delegatus, post obitum ipsius domni Ogonis utrique inde Gorziam regressi, mox breui ad ea que predixi heremi remotiora pari consensu secedunt, et ut dictum est, ipsi domno Blidulfo succedens, locellum ipsum usque in finem uite incoluit, doctrinaque et uite puritate clarus ibidem quieuit.

uirdunensis etiam ecclesie uir religiosus Isaac in uita canonica satis decenter conuersatus, iam canicie ipsa reuerendus, cum alio bone spei, tunc iuniore nunc Domino auspicabiliter prouehente eiusdem sancti collegii patre, domno Odolberto, fere post duos quam superior Blidulfus uenerat annos susceptus est. Quique ut erat magne simplicitatis et totus interioribus anime bonis deditus, sine querela et innocentissima actione conuersatus, etiam finem sui diuino meruit prescire responso. Quiescentibus namque quadam nocte fratribus domnus Einoldus uigilans, repente uocem producto sono ter inclamantem audiuit sic: «Isaac, Isaac, Isaac!» Qui cum mane eodem accito finis sui eum commoneret, et quid audisset ediceret: «Et ego, inquid ille, easdem uoces audiui et uocationem meam adesse cognosco.» Ilico autem morbo tactus, breui decessit. De his igitur, qui quodammodo eminentiores in ea congregatione uiguerunt, hic commemorasse sufficiat, non quod omnia que digna memoratu essent de eis dicta sint, cum utique de singulo quoque eorum proprium condi possit uolumen. Sed et plurimi in eodem sancto collegio magnarum uirtutum uiri extiterunt, qui merito in exemplum scriptis et laudibus offerendi essent.

Sed a proposito, quo aliquamdiu diuulsi sumus, iam quodam clamore reuocamur. Unde his que preteriti indignum censuimus expediti, ad uiri uenerabilis ioannis acta, cui hic proprie stilus sudat, Domino misericorditer preeunte recedamus. Primum que ei institutio conuersationis et animi uirtus fixa ab ipsis principiis in finem usque ductu continuo fuit, ut in neutram partem mirabili uigore deflexerit, in quadam uelut breui tabella describere cupio. Quod sicut a me expleri posse non mihi prorsus arrogauerim, ita uix umquam a quoquam, quamuis dissertissimo, estimem comprehendi. Nec uero penitus reticendum, ne ipsa parua que dicentur, si pigro sudario defodiantur, quos possent lucris dominicis subtrahant.

Subiectionem patri et obedientiam tanta pertinatia tenuit, ut quicquid semel ore ille imperans emisisset, hic, tamquam famulus uerberum metuens, sine dilatione arriperet. Et in ipsis statim principiis, dum pater Einoldus credito sibi regimine loci uehementer angeretur, si sibi exteriora curanda essent, qui longe alia diuine speculationis meditabatur, idem domnus iohannes ei accedens: «Non horum, domine, inquid, cura sollicitemini, ergo hoc uos fasce leuabo. Interioribus tantum, ut cupitis, animum intendite; quicquid exteriorum est, ego Christi gratia et meritis uestris adiutus mihi susceperim.» Cum itaque ita omnia ei commiserit, et ipse in solo Deo uacationem assumpserit, non tamen quid umquam paruum uel maius idem domnus iohannes nisi eo conscio aut consilio eius et uoluntate egit. Et horum ipse domnus Einoldus, si quando ita intererat, testis erat: «Numquam, inquiens, mihi inoboediens fuit, nec fuit aliquando, qui me et illum in pacem reduceret.»

Nec destitit prudens et sagax in utramuis partem domnus Einoldus eum diuersis exercere mutationibus. Nam plerumque ab exterioribus de industria eum reuocans ad interiora, etiam ad infimum quodque reduxit officium, in quo ne nutu quidem aliquando uisus est renuisse. iussus prepositus, paret continuo. Prepositura deposita, esto decanus! iugum quietus admittit. Eo abiens, cellarium cura! manum ilico profert. Alio ibi succedente, uestes fratrum serua! nihilo plus reluctatur. Sic hospitibus, sic si ita contigit infirmis, sic quibusque aliis imperatis, summa cum alacritate, more nescius ministrauit. Quecumque nummis uel quibuslibet aliis rebus expendit, summam eorum in breue notatam abbati post ebdomadam aut mensem reddidit, nec minus queque extrinsecus de ratiociniis quibusque illata recepisset. Cumque domnus Einoldus hec audire fastidiens, quia nihil superfluo eum expendere satis sciret, non ultra sibi hec referri interdiceret, nihilominus tamen ipse cuncta usque ad siliquam, ut dicitur, annotata seruabat.

Pacientiam, humilitatem, seu abiectionem, et que omnia superat caritatis in Deum et in omnes feruorem, incredibile dictu est, quanta fortitudine seruauerit. De quibus singulis quibus frequenter documento fuerit, si recensere uelim, nimium scripta ferrentur in longum. Unde saltem simplicia annotamus. Preposituram monasterii uir uenerabilis Fridericus, de quo supra meminimus, et sub eo hic domnus iohannes gerebat. Ille ut superior, hunc grauibus uerborum contumeliis persepe etiam publice et presentibus secularibus irritabat. Illo diutius perstrepente, hic tantum item itemque ad satisfaciendum terre se sternens, perpetuum tenebat silentium. Cum ille crebro eadem clamore ingeminans, ira fessus iam et in uerba deficeret, iohannes acsi simulacrum sine uoce diu immotus persisteret, ad ultimum columpnam uel parietem tangens, et ut eis potius uerba quam sibi faceret dicens, e conspectu se proripiebat. Ille eo tamquam contemptus incensior, quolibet forte residebat. Inde post paululum motu subsidente, ubi placidior ad se mentem redierat, secrecius eodem iohanne abducto, pedibus eius aduolutus: «Occidisti me!» aiebat. Cum iohannes: «Ego in quo? Patientia tua me, dicebat, occidit»---: «Non ita, inquid iste, sed animositas uestra uos occidit.» Nec pluribus, lites ilico rumpebantur. Nam isdem uir reuerendus hoc uno licet esse notabilis, cetera egregius, et ut magno natu conspicuus et insignis omnibus habebatur. Et hos ipsos motus animi, quos uetus adhuc conuersatio integrabat, prudens citius compescebat, doloribusque ac planctibus uberrimis postmodum sese conficiens condempnabat.

Nec dissimile huic est, quod inferimus. Cellarium ipse iohannes, Bernacer autem iam ante dictus uestiarium siue cameram fratrum seruabat. Is quadam die cellarium ingressus, uas quoddam, quod imapum dicunt, guttule excipiende uasi uinario suppositum inuenit. Eo arrepto, questibus iohannem aggressus, et uas quod sui ministerii esset cur ita perditum dedisset, multa congeminans, illeque nihil lesum assereret: «Pro carraria, inquid, uini non sic attaminatum uellem.» Cui iohannes: «Decem, ait, uascula huiusmodi, carraria una uini possunt adquiri.» Is domus Einoldus superueniens, et altero iam abeunte, dum extrema, que uixdum finiens iohannes illi eminus loquebatur, audisset: «Quid hoc, inquid, est? An contenditis?» Illo protinus terre prostrato: «Non, inquid, preter panem, aquam et salem quicquam percipias, dum licentiam dedero.» iussa suscipiens, nec ipsi quid referens, nec cuiquam uerbum inde ullo modo faciens, triduo continuo abstinuit. Et forte tunc feruentissimi et ipsa estate dies fuerant longissimi, nec ob id soliti quicquam operis pretermisit, quin alacrior et celer ad uniuersa discurreret. Nam ualitudo corporis ei iusta, et in neutram partem nimia, facili motu per gratiam celestem ad queque agenda sufficiebat.

Ab infimis quoque probra multotiens infinita sustinuit. Alii eum hypocritam, alii auarum, alii tenacem, alii fraudatorem publice appellabant. Nonnulli non eum seculum reliquisse calumpniantes, in oculis familiam domus sue, que cum matre monasterio seruiebat, ingerebant dicentes: «Tua huc subdolus contraxisti, ut liberius ea hic possideres, et melius quam domi sufficeres hic procurares. Ecce et geneceum claustrum monachorum fecisti.» Hec et plura in faciem dum iacularentur, ipse ut rupes immota manebat, nec umquam fuit, quod quidem a quoquam rescire ipse potuerim, qui ex ore eius contumeliosum uerbum retulerit. Et hoc sane silentium inter clamores tenebat iratum. Nihil ibi preterquam terre stratus ueniam tacitus postulabat; quod et ipsis, qui longe ultimi ordine erant, eum frequenter fecisse percepimus. Quippe qui ad hoc animum dederat, ut nil tam esset abiectissimum, quo non se ultroneus inclinaret. Unde et ipsas latrinas fratrum eum frequenter purgasse, non dubie fidei uirorum relatione cognouimus.

Si quando ex more communi ebdomadam uicis sue susceperat in coquinam, et ex consequenti munditiarum faciendarum, non fere aliquando, nisi grauis eum occupasset utilitas, uicarium requisiuit. Ipse aquam a puteo hausit humero, coquine illatam igni suspendit, legumina uel holera lecta uel manibus propriis concisa infudit, lauit, coxit et apposuit, uasa refectorum solus elauit, nec in pedibus fratrum abluendis, quod erat finitimum, alteri mandauit officium. Et hoc quidem commune cum ceteris. Illud autem ex ore eius ipsi percepimus, quod farinam ad usus totius congregationis, duorum uel trium modiorum, solus ipse, uno tantum puerulo aquam infundente, commiscuit, fermentauit, in massam subegit, sudore nimio in formulas panum expressit, dum pistoribus opera reliqua succederet. Et hoc multi, quamuis in conclaui clam omnibus id egerit, nota quadam nimie parcitatis inurebant, cum ille fidele Christo mancipium, ne quid rerum monasterii deperiret, peruigil obseruaret, et quod maius ac uerius est, causa sudoris sui premiis coelestibus munerandi.

Sui ipsius curam quam minimi duxerit, ex his satis potest perpendi. Cibos lautiores, uestes splendidiores, calciamentorum nitorem, strati molliciem, balnearum fomenta, medicamentorum in morbis quibusque ingruentibus adibitionem, et quicquid omnino ad corporis aliquam delectationem accedere preter ineuitabilem necessitatem perpenderet, hec uelut crimini ducens, penitus respuebat; cum tamen nulli alii usu eorum, quibus forte opus fuerat, interdiceret. Et hec magna in eo erat discrecio, ut cum ipse sibi austerus et pene indiscretus uideretur, aliis nemo misericordior esset. Ipse ieiunans, alios ad cibum cohortabatur; ipse uigilans, alios somnum indulgebat; ipse laborans, alios quiete remittebat; ipse dum balneis penitus abstinens, ab ipso conuersationis sue tempore numquam eis usus fuisse diceretur, nisi forte aliquando post grauem egritudinem lecto resurgens, si quibus tamen aliis competeret, numquam dampnauit uel interdixit. A perceptione cibi uel potus ante horam uel postea, in perpetuum sibi obstrusa, nullum, si causa infirmitatis expetiit, suspendit; quin et egrotantibus usum carnium ultro ipse obtulit et non rogatus ingessit. Sic in uestibus, caltiamentis, stramento lectuli, cum ipse sibi uiliora, abiectiora, parciora et duriora semper elegerit, ceteris ad omnem copiam et quantum professioni non nimis obstaret, elegantiora et molliora exibuit.

Fallatiam uiciorum in his uigilantissime obseruabat, in quibus non facile cuiquam, etiam si esset superior, cessit; sed mox uitio aut fraude quemlibet aliquid petere sensit, omnimodis denegauit. Cum enim, ut dictum est, sub motibus irarum ita mutus quodammodo existeret, ubi corrigendi locus aduenerat, ibi linguam excandescere et in uerba acriter pungentia uehementi quodam terrore uideres effundi. Nec omnino adulatio, quo communi pro dolor! morbo plerique laboramus, in eo quod foueri posset habebat. In quo simul et mendatii macuculam ut capitale quiddam horrebat, ut si in gratiam potentium aliqua eum aliquando dicere necessitas loci aut temporis compulisset, ita inter utramque uiam cautus uerbo incederet, ut et eos quantum satis esset attolleret, et ueritatis limitem non excederet. Preterque communem hodie hominum obseruantiam illo apostolico eum insignem uel solum, quantum humana paterentur, esse persensimus: Si quis in uerbo non offendit, hic perfectus est uir .

uigilias ac ieiunia in eo predicare si cepero, omnium qui eum nouerunt ora me oppriment, cum uix quempiam huius etatis qui ei in his equari potuerit extitisse, concordi omnes miraculo clament. Cumque perpetua pene lex ei esset, post uigilias quantacumque profunditate noctium actas somnum in lucem usque nescire, audires illum in illo, quod mos habet monasticus inter nocturnum et matutinale officium, interuallo, uario huc illucque perreptare curriculo, et in morem apis psalmos tacito murmure continue reuoluendo, nunc circa altaria genua flectere, nunc paululum residendo mox exurgere, et aliquamdiu stare, itemque egressus celo tempus noctis inspicere, deinde lucernis aut emungendis aut reficiendis assistere, tum etiam scolas canentium reuisere, interdumque retibus texendis quod nocti superesset expendere. Sepissime ipsas communes preueniens uigilias, et lucernas dormitorii, tamquam hec sibi specialiter cura esset indicta, plerumque etiam ut uidebatur ex superfluo, cum clare lumen effunderent, corrigens; mox oratorium quam latenter posset ingressus, et coram altare prostratus, diutinis planctibus et suspiriis, ut custodes audirent, cum multo lacrimarum flumine sese conficiebat.

Inde aliquando ipse signum ad uigilias concrepans, nihilo segnius cum ceteris psalmorum, orationum uel lectionum communium opus exequebatur. Que tunc temporis utique ut feruentibus conuersationis iniciis, et numero et longitudine et mora dicendi multiplicius extendebantur, que postmodum pusillanimitas imbecillium in nonnullis compulit coartari. Nam et orationes noctu terne mox signo dato ad uigilias multo prolixiores fiebant, et post ipsas, omnibus pariter in choro residentibus, 30 psalmi a 119mo usque in finem psalterii, in ternas orationes denis distributis psalmis, singillatim silentio dicebantur. Erantque primi decem defunctorum, medii familiarium, extremi generalium. Breuioribus estiuis noctibus et festis diebus 15 tantum cantica graduum, terna similiter oratione distincti. Lectiones hiemalibus uigiliis ita producebantur, ut prophetis, qui Kalendis Nouembribus ponuntur, duabus fere ebdomadibus expensis, aut denuo a quocumque eorum repeteretur, aut alia quedam adderentur. Unde et eundem uirum sub una quondam lectione Danielem totum, dum tertius lecturus assurrexisset, expleuisse percepimus. Item post dies natalicios apostolus, et a septuagesima eptaticus usque ad dies passionum, et in ipsis ieremias integre, ad uigilias legebantur, quorum nunc plurimum ad mensas suppletur.

Et super hoc post reliquum cursus nocturni uel psalmorum consuetudinalium, usque ad signum crepusculi a pluribus plerumque psalterium singillatim ex integro dicebatur. In quibus cum ceteri aliquando quid remissionis expeterent, hic ita infracto robore somno repugnans ad nullam fere cedebat lassitudinem, ut et toto quantum id protenderetur peruigil staret interuallo, et matutino officio uel prime hore, que continue subsequitur, cum psalmis septem penitentie et letania expleto, mox lectioni accederet. Ubi cum ei aliquando ipsa uincente natura somnus obreperet, a codice se statim excutiens, huc illucque psalmi quid semper demurmurans spaciabatur. Maximumque estiuis matutinis huiusmodi in eo cernere erat spectaculum, quibus aut raro illum aut numquam lectulum repetisse, nisi minutio sanguinis interesset, cognouimus. Nam noctu uel interuallis, hieme uel estate, si ita forte intempestiue uigilie longe ante lucem explerentur, ut nimia fatigatio compelleret, paululum se lecto reclinans, tam festinus ilico resurgebat, ut nec obdormisse quidem crederetur. Illud autem sepe ex ore eius ipsi audiuimus, quod ab ipsis conuersationis initiis hoc aduersus somnum matutinis horis continuum traxerit bellum, quod numquam superare ualuerit, quin hisdem horis semper sibi rediret infestior: «Ex ueteri, inquiens, seculi consuetudine hunc mihi blandum hostem nutriui!»---quia noctibus uigilans mane somno usque in multam diem indulgebat---«Unde huc usque etsi non uideam, crepusculum tamen adesse ipse cotidie somnus pronuntiat.»

Ad superiorem scientiam ante conuersionem, usum lectionis in quibuscumque diuinarum litterarum libris tanto studio adiecit, ut eminentissimorum doctorum fere nullus eum preterierit, donec Spiritu sancto preuio ad omnem, quantum mortalibus fas est, noticiam scripturarum peruenerit. In his primum moralia beati Gregorii ordine quam sepissime percurrens, pene cunctas ex eo continentias sententiarum ita memorie commendauit, ut in communibus exortationum siue locutionum confabulationibus omnis eius oratio ex eiusdem libris decurrere uideretur. Nec minor ei Augustini, Ambrosii, ieronimi, uel si quis antiquorum ad manus uenissent, lectio erat; et quia ad id temporis, utpote studiis frigentibus, pene nec ipsi codices inueniebantur, Augustini in iohannem et psalmos et de ciuitate Dei integre perlegit, postremum in libris de Trinitate multa intentione sudauit. In quibus cum de dialecticis rationibus quedam offendisset, maxime ubi propter demonstrandam relationem Patris ad Filium et Spiritus ad utrosque, eam que dicitur «ad aliquid» cathegoriam introducit, eiusque occasione de omnibus quoque decem predicamentis strictim quedam commemorat, scolasticam mox super his sibi aperiendis expetens, ab ipsis introductionibus Isagogarum laborem arripuit lectionis. In quo cum diu ingenita sibi uiuacitate ingenii, et ut in rebus ceteris quas umquam arripuerat, indefatigato labore luctaretur, repente domnus pater Einoldus medios precidit conatus. Is enim rerum earundem iam olim studiosissimus, et quanto labore ea constarent expertus, tempora eum in his frustra nolens expendere, breui prohibitione auertit, et ut animum pocius sacra lectione occuparet, ubi satis superque et scientie et, quod maius est, edificationis ei doctrina suppeteret. Ille qui oboedientie limitem transgredi non, semel iurauerat, mox incepto renuntiat, et in diuina ut a principio se totum transponit. Preterea Gregorii in iezechielem multo usu detriuit, ut pene memorie commendasse uideretur. Ad summam eiusdem quecumque essent beati Gregorii, unice preter cetera amplexus est.

Quamquam non inter hec uite conuersationes uel dicta quorumcumque sanctorum, peculiari stilo de eis conscripta, non eum preterierint, quippe qui ex ipsis in usum proprie conuersationis normam sibi assumpserit Antonium, Paulum, Hilarionem, Macharium, Pachomium, et reliquos heremi sectatores, tum Martinum maximum et sanctissimum episcopum, Germanum ad hoc et quoscumque austerioris uite perlegerat, si tempora paterentur, forsitan attemptare moliretur; quod utique ex ea quam arripuerat castigatione dabatur coniicere. Quem tamen etsi in laboribus corporeis disparem, in uirtutibus anime non fere alium magis ipsorum emulum, nostram uidisse etatem, certo proferre non trepidauerim. iohannis cuiusdam Alexandrini patriarche, quem Eleimonem cognominant, actus pene memorie retinens, in omnibus fere sermonibus eum grata et amica dulcedine reducebat, audientesque ex eo multa attentionis suauitate retinebat.

Et quia de singulis persequi operosum nimis uidetur, quorum non minor eum scientia uel imitatio assuefecerat, illud miraculo omnibus erat, quod cum in his tantum exercitii haberet, nihilo tamen quecumque in rebus exterioribus agenda essent remittebat, quin circa diuersa discurrens et singulis ordinandis precepta constituens, omnem totius monasterii in tam multiplicibus artibus uel officiis rem strenue procuraret. Cumque possessionum monasterii uniuersa in eum cura recumberet, rarus tamen illi ad eas processus, potiusque de ipso monasterio queque foris agenda essent dictabat, breuique sub tempore ministris euocatis, mensis aut amplius quod ipsi expletum referrent edicebat. Cum eminentior quelibet causa eum extraxisset, et ad causas agendas residere eum necessitas impulisset, id quanto citius negocia rerum paciebatur acceleratum, festinus, interdum quoque nec pransus, monasterium repetebat. Si quando foris manere res aut tempus exigeret, in quantum poterat cybi uel potus mensuram monasterio solitam continebat. Nam stratus numquam regulam commutauit, ut plumam sibi ullatenus preter capiti tantum substerni permitteret. Quod ex ipso magistro suo domno Einoldo, qui ex ipsis iniciis hoc in finem usque domi forisque seruauit, ut uere discipulus doctori regenerans pedibus est subsecutus.

Sed et in ipsis prandiis secularium causa plurimum grauabatur, non tamen ut quisquam eorum hoc uel leuiter persentiret; nam ad omnem copiam eis quantum uellent non deerat, et ipse cum eis multa iucunditate et condescensione sese gaudentem et comem in omnibus exhibebat. Sed dum postmodum spiritualibus quibusque colloqueretur, dolendo ingeminabat, se numquam ita secularium conuersationi uel ad breue posse interesse, quin aliquid de consueto sibi modo conuersationis deperderet, insuper et rerum fratrum plura inuitus expenderet. Nam ita familiariter dicebat, dum sermocinatio aliquando incideret de fratribus res foris curantibus, quod non tam crebro eos per se ea agere expediret, et uerbo potius ministris laicis mandarent, ipsique claustro se cohiberent: «Nemo, inquiens, aliquando me magis caninus extitit, et qui plus tenatie argueretur, et reuera qui parcior foris esset, dummodo monasterio totum, ut opus esse cernebam, conueheretur. Sed numquam, inquid, potui tantam adhibere diligentiam, ut quociens cum eis comedi, non fere tanta expenderem, quanta fratribus diario consueto sufficerent. Cum enim quilibet, inquid, uiantes priuatorum seu maiorum, si qui in illa uel illa possessione, que esset monasterii, ex monachis adesset, perquirerent, ut forte me ibi compererant, specie salutandi diuertentes, non congrue inrogati mensa poterant ablegari. Et sic utique non poteram obseruare, ut queque fratrum foris erant, uel queque quoquo ingenio adquirebantur, integre, ut animus erat, monasterio inferrentur .

In ipsis iudiciis, etsi ab aliquibus notaretur, rectitudinis uel iustitie limitem nullatenus excedebat. Ubi superbia uel contumacia quosdam supinos uel effrenes reddiderat, dum equata forte ceteris colla refringeret, etiam si potentiorum patrocinia sibi parare contenderent, nullo poterat inclinari. Ad id demum tota sibi spectabat intentio, quicquid iustitia adquireret, totum fideliter monasterio inferre; et illud optime cauit, ne sacculus monasterii qualibet umquam doli uel miserorum fraude uel calamitate contaminaretur. estimauerit quisque quod uelit, ego certa fide libere pronuntiauerim, illum et semper odisse iniquitatem et cauisse, et Domino gressus eius secundum eloquium dirigente, non eam illi quantum humana paciebantur dominatam fuisse. Qui usuris eum inseruisse, et sub specie monasterii necessitatum lucra undecumque estimant congessisse, ex suomet illum ingenio metiuntur.

Non quod in eo tale quit aut uiderint aut certo didicerint. Commodabat equidem plurima et recipiebat, cautus ne quo dolo debitorum falleretur, et secundum illut Persii :

Doctus et ad calicem uigilanti stertere naso,
quod iste meliori mutauerat arte, ut prudens dispensator dominice substantie, summa industria obseruabat, ne quid rerum monasterii deperiret; illud sepe de dictis beati Gregorii ad quendam diaconum res ecclesiasticas curantem commemorans: «Res, inquit, he nec mee sunt nec tue; ita age, ut de his ei cuius sunt rationem redditurus.» Si frumentum, uinum, sal, uel quecumque ad cibum pertinentia, similiter ad uestitum commodabantur, eiusdem mensure uel quantitatis reposcebantur, ut nihil supra exigeretur. Argentum pondere iusto commodabatur ; nec ipsum quod moneta iure extorquet, ullatenus petebatur, sed quantum quis accipiebat aut dabat, equa lance refundebatur.

Nam ex laboribus agrorum uel uinearum, in quibus summa arte precellebat summoque studio erat assiduus, in tantam suppellex monasterii copiam ei diuina cooperante gratia exuberauerat, ut nulla eum inopie causa ad aliquid eorum impelleret, quin potius ex ipsis laboribus cum fratribus abundanter superessent, plurima uenundata quibuscumque rebus uel in presentibus uel in futurum prouenturis sufficiebant. Inde et res omnis familiaris alebatur, et ornatui multa suppeditabant. Nec alia erant ei rerum temporalium lucra, quam opus ruris strenue exercere, salinas, que una tantum parte regionis ipsius que uicus dicitur habentur, extruere, ut in loco eodem plures quas dicunt patellas, partim ex integro cum ipsis sedibus emptas, partim que iuris monasterii erant reparatas, multo usui imposterum profuturas parauerit; cum molendinis fluminibus causa piscium obcludendis, piscinis priuatis parandis, gregibus armentorum, pecudum, auium domesticarum seu agrestium, tum quoque ferarum alendis instare, ut quibuscumque usibus fratrum aut infirmorum, extrinsecus quoque, uel presentium uel superuenientium, ad omnem semper copiam superesset.

Magistris artium diuersarum undecumque conductis, primum claustrum muro in modum castri undique circumsepsit, quod hodieque non modum munitioni, sed et si opus sit oppugnationi adesse perspicitur. Deinde officinis intrinsecus necessariis, quoniam antiquarum ruine patebant, dum ex nouo resurgerent, institit indefessus. Tum demum decori domus Dei in diuersis ornamentorum generibus studium adiecit. Pallia, diuersorum generum uelamina, in usus sacros uaria indumenta, ut sacerdotalibus ministeriis nulla deessent, tum et uasa usibus sacrorum ex argento, omnia opere solido atque eleganti parauit. Inde et tumbam martiris aggressus, tam ipsam quam quecumque in diuersis oratoriis erant altaria, lamminis argenteis auro decenter insignitis, ad hoc et ambonem euangelio recitando operuit, et durabili robore compegit. Taceo coronas tam luminoso fulgore a laquearibus dependentes, lampades locis et ordinibus tam diuersas, candelabra tantorum ponderum ac specierum, simul cum his uasa pene sine nomine, omnia argento solido perfecta; ad ultimum campanarum eam que uisitur et numerositatem et enormitatem, ceteraque operum eius insignia, quibus peritissimum eius, ut erat in omnibus fere artibus, enituit ingenium.

Que utique et memoriam preterlabuntur, et si que succedere possunt, persequi temptauero, nec prorsus ad explendum sufficiet pauperrimi sermonis angustia; et in tantam ea exuberant copiam, ut etsi ab aliquo forsitan possent explicari, non edificatoriam oblectationem, sed ut nostri mores scio etatis, tediosam omnino facerent lectionem. Unde ad alia censeo transeundum. Sed ne forte quis supra quam res se habeant in huius uiri fauorem ferri nos tacite denotet, et hec que huic asscribimus magistri pocius cuncta fuisse, id nequaquam abnuimus, immo ita esse plane efferimus. Eiusdem enim patris et magistri domni Einoldi iussionibus et ordinatione cuncta perficiebantur, nec aliquid hic aliquando temere arripiebat, nisi quod ore illius primo exisset. uerum citius his occurritur, quoniam facta discipulorum in laudes redundant magistrorum, et nec ipse domnus iohannes ad se umquam quicquid egerat replicabat, sed: Sic ipse, inquiens, iussit, ita et exsequor. Sed non ob id iste expers operum eorundem merito dicetur, cui labor totus sudauit, illo dictata tantummodo dante. Quid uero inter quosquam hinc frustra causa contrahitur, cum inter ipsos neuter neutri quid aliquando disconueniret inuenerit. Pater suum esse quod filius, filius quicquid ipse congrue egerat patri reputabat. Nec coniunctiora a seculis Christo teste paria sibi conuenisse fatebor. Si creditur, fidei merces certa; sin minus, nobis, quod certo cognouimus, certo et proferre nemo obstiterit.

Cum mens multa suggerat, et ad specialia ac singularia quedam ipsius tangenda iam impaciens non retineat, de lege ieiuniorum quam sibi indixerat, quia supra pene preterieram, quam breuiter potero prius perstringere cupio. In ipso mox conuersionis initio, totum deinceps tempus, exceptis festis diebus uel occasione alicuius ineuitabilis cure corporis uel infirmitate seu hospitum condescensione, ieiunio disposuerat dedicare. Quod et aliquamdiu, et robore adhuc iuuentutis et pristine olim in seculo fiducia castigationis, uiuaciter tenuit, et tamquam nihil omnino grauaretur, ut leue quiddam nec fere sentiens, agili corpore, corde uultuque letiore peregit; hisque diebus nihil preter panem sumebat et aquam, et in ipsis quoque omni parcitate adhibita, ut non fere plus medietate panis qui integer libra appenditur caperet, aque quoque similiter ultra medium mensure que fratribus apponitur uini, uix quicquam adiceret. Salis, herbarum uirentium, aut alicuius talium, que abstinentibus non interdicuntur, quicquam penitus nec adtingebat. Hoc et ipse domnus Einoldus, dum ipse se ipsum experiretur, interim permisit. Post aliquod deinde tempus cum eum ualde perspiceret defecisse, nec tamen a coepto cessare sed ultra uires contendere, moderate compescuit, et ut magis quod ferre posset eligeret monuit. In tantum namque iam sese confecerat, ut die quadam cum fratribus ad ortum egressus dum operi enixius incubuit, corde repente deficiens citiusque claustro se festinans recipere, in media uia prolapsus sit atque inter manus deductus.

Itaque regulam tolerabiliorem assumpsit, ut duas tantum quadragesimas in anno perageret, unam ante natiuitatem dominicam, alteram ante pascha. Priorem quidem ab Idibus Septembribus, cum nona hora fratres prandium repetunt, incipiens, sequente mox ab octauis epiphanie dominica tertia et quinta communem ceteris tenens refectionem, reliquos * quatuor abstinebat dies, pane tantum et aqua lege ipsa contentus quam diximus. Sin uero festus quilibet dies incidisset aut hospites superuenissent, eosdem quoque refectione mutabat. In sanguinis quoque minutione, quam plus mense differre uix poterat, curam corporis non respuebat. Ideo autem tanto prius tempora preueniebat, nec propinquiora ipsis solempnitatibus exspectabat, ut si forte quemcumque dierum dispositorum alicuius talium casus preciperet, superesset ei in reliquum, quo eosdem dies recompensare sufficeret. Unde multotiens cum ita contigisset, ut ex predictis occasionibus aut aliis quibusque accidentibus tota sibi ebdomada aut forte due uel amplius uoto explendo impedirentur, mox obtata redditus libertate, numerum pretermissorum dierum, continuata binis aut amplioribus ebdomadibus continentia, dominica dumtaxat uacante, cunctis qui uidebant stupentibus uel dolentibus instaurabat; itaque, ne ex uotiuis quadraginta diebus illo uel illo tempore quisquam preteriret, callidus nimium obseruator inuigilabat. Plerumque cernere erat illum ipsa quoque prescire futura, cum talem continuationem ieiunii tamquam ex inprouiso arripere uidebatur. Nam ita sepenumero animaduersum est, quod cum sic omnis remissionis ignarus ferueret, subsequenter aut nuntio aut aliqua ineuitabili necessitate monasterio progredi cogebatur; nam quamdiu foris erat, humani diei latrocinia sollerter attendens, secreti sui, cuius Deo tantum mercedem seruabat, seculares arbitros esse cauebat. Quamquam igitur et aliorum temporum certa ieiunia, aut quatuor anni temporum et solempnitatum sparsim per annum ordine * suo * occurrentia, strenue, si tantum secum res ei esset, peregerit---nam etsi * glorie semper fugitans, itinere uel hospite sepe resoluit, hec tamen duarum in anno quadragesimarum uota fere numquam preteriit---, reliquo anni tempore, quanto scilicet fratrum bina refectio tenditur, communiter sine aliqua adiectione uel diuersitate conuixit.

Cyborum quicquid parabatur, nullam faciens differentiam, nec uiliora sibi affectans, nec lautiora detrectans. Qualitati coctionis, qua ceteris ministratum est, usibus suis umquam aliquid adici uel mutari permisit. Panis equalis et similis, uinum eiusdem mensure et saporis, nullo uniuersalitati diuersum aliquando fuit. Festis diebus, quibus quam lautius et exquisitius fraterna iucunditas in honorem Domini uel sanctorum potest apparare consueuit, quecumque apponebantur libere sumebat. Hoc non utor, illud affer uel para, numquam ex eo auditum. Ita in nullo aliquando cibo et potu notabilis apparebat. Quin et ipse, ut talium adprime peritus, parari hec quam lautissime his diebus faciebat, et nullo apparente typo sumebat. Corpus ei pene naturali semper insolubilitate duruerat, ut difficile cibus in eo decoqueretur. Inde pociones herbarum aut plerumque que ad id facerent uel conducerent pigmentorum, libenter sumebat; his tantum admissis, reliqua medicorum tam diuersa arte confecta recusabat. Illud certe summo nisu seruatum est, ut uix aut numquam in ebrietatem aut crapulam ex quamlibet preter solitum sumpto cybo uel potu deduceretur, uel unde quicquam consueti operis rei diuine noctu uel interdiu intermittere cogeretur. Ita et foris communiter ceteris conuiuari uidebatur, et in ipso conuictu sibi statutam percipiendorum alimentorum mensuram non excedebat. In illud apostoli: Scio et esurire et satiari, eum pre ceteris huius temporis summa arte et quadam uelut disciplina institutum et consummatum palam enituit. Nec enim esurie demissior, nec refectione * umquam apparuit elatior. Ad summam, poenitentie rigorem eundem usque ad finem uite mira perseuerantia tenuit, quodque tantum superexcellit, ut a nobis quolibet sermone expleri non possit. Unde his modo imposito, ad ea que de exterioribus eius gestis scire potuimus stilum uertamus. In quibus partim prudentia sagacis ingenii et robur animi uirilis gratie superne adiuti, partim sola diuine uirtutis operatio, ubi humana adesse non poterant auxilia, sunt demonstrata.

Cum primo, ut superior textus docuit, ibidem sancti uiri prompta domni Adelberonis episcopi uoluntate ad locum Gorziam iam dictum conuenissent, aliquamdiu quidem ope eius in primis sustentati sunt, quia necdum facultas ei fuerat, ut de possessionibus monasterii, que iam abhinc longe retro beneficio secularium cesserant, eis aliquid restitueret. Inde cum aliqui diuinitus inspirati fama bone opinionis illuc confluere cepissent, et sancte congregationis augesceret multitudo, res uixdum tenuis exiguum pre ea que tunc non tanta, nedum ad eam que post futura sperabatur in dies magis magisque augendam numerositatem, pollicebatur stipendium. Ad hoc et idem uir sanctus Adelbero, regno tunc diuersis perturbationibus concitato circa plurimas curas distentus, minus eis solito prospicere poterat. Inde compulsi, iam aliena solatia pene querere destinauerant. Et quia sub idem ferme tempus Ogo prepositus tunc sancti Maximini, felicis postmodum exempli, a seculari conuersatione se restrinxerat, et ope ducis Gisleberti idem monasterium ad regularem conuersationem reduxerat, eiusdem pio molimine prepositi illo se transferre aliquantisper assensum flagitauerant * .

Cum inter hec domnus Einoldus rem fluctuantem saniori comprimens * ratione, quadam die inter cetera exortationis uerba omnes sic alloquitur: «Scriptura, inquid, asserit, quia cum placuerint Domino uie hominis, inimicos quoque eius conuertet ad pacem. Neglegentiam ergo nostram hinc aduertere possumus, quia si eo quo oportuerat studio mens nobis in diuina intenderet, facile Domino fuerat uirum hunc flectere, et nobis comem et beneficum reddere, et cor eius ad quod nobis expediret conuertere.» Pluribus deinde, que ad ea conducerent, eos exortatus, et ut nouitatis sue conuersionis memores, qui eis tunc feruor fuerit, retractarent, et ne quid nunc languidius frigidius ac neglegentius apud se ageretur caute perspicerent, ac si quid horum sentirent omni uigilantia instaurare contenderent, tantos repente eis animos reddidit, ut nunc singuli, nunc omnes, in nouam quandam conuersationis pugnam acriter conspirarent. Ad consueta quisque et regularia maiora et productiora adiicere; ipsa licita sponte sibi subtrahere; cybo, potui, somno, lingue, seu cuilibet corporis requiei, minimum quiddam indulgere; ut tunc primum quasi conuersationis initia uiderentur arripere.

Cum interim predicti Ogonis, prepositi sancti Maximini, ducisque Gisleberti suasio de migrando eos stimularet, et iam ferme triennio episcopus loco abstinuisset, forte pro uiro quodam iuris monasterii, qui rebus quibusdam episcopalibus preerat, iohannes Mettis aduocatur. Blande primum ab episcopo conuenitur, ne sibi quod peteret denegaret. «uestra, inquit, peticio iussio est.---uirum illum, inquit, mihi cedas deposco.» Ille paulo commotior, ut cui mens longe alias intendebat: «Exemplo *, inquit, fabule Dauid nunc utimini, ubi diues innumeris quas habebat ouibus parcens, hospiti superuenienti unicam pauperis ouem ui abstractam iussit apponi. Sic cum infinita reliquorum copia abundetis, unum hunc nobis pauperibus preripitis.» Adducto supercilio cum se ille, uix aliqua animi commoti uerbo signans indicia, auertisset, iohannes se e conspectu proripuit. Fridericus monachus sancti Hucberti, cuius supra mentio facta est, sub ipsa ferme ora ingrediens, et ex uultu deiecto animum perpendens: «Quid, inquit, supercilia uobis sic uideo dependentia?» Nam hunc, ubi commotior esset, habitum uelut naturalem sibi induerat. «Ab hoc, inquit, insano iohanne, ut numquam antehac a quoquam ita contemptus sum, ut nec pro homine uno apud eum intercedere uoluerim.» Ille conscius que extra conflabantur consiliorum: «Nisi, inquit, prouidebitur, proxime cunctis eis carebitis. Nam cum duce et preposito, quia a uobis parum sibi adest auxilii, eos iam dudum consciuisse cognoui; utque in sancto Maximino traducantur, ocius maturatur:» Concite iohannes reuocatus, et cur iniussus abisset rogatus, cum silentium tremebundus teneret: «Non te, inquid episcopus, tam animosum credebam, nec in re tam fere nulla ita difficilem estimabam. Peto igitur, hominem uel usque ad aliquas inducias mihi cedas.» Ille quit in causa esset intellegens---nam pactio pecunie intererat.---«Quantumcumque, inquit, iubetis?»---«Ad quadraginta, inquit, dies.» Et ille: «Etiam ad annum, si placet.»

Non diu post hec episcopo quiescenti persona quedam terribili ac minaci uultu apparens, hec sibi cum quadam austeritate dicere uidebatur: «Bonum bene cepisti, sed a coeptis nimis cito defecisti. Caue * ne * hec * defectio maiorum tibi causa sit ruinarum. Repara que coepisti, ne in deteriora procumbas.» Experrectus et secum multa pertractans de opere a se coepto religionis, et tanto tempore neglectam * hanc esse, commonitionem non sine acri dolore perpendit. Cubiculario mox cui Matzilino cognomen accito. «Summa, inquit, maturitate Gorziam proficiscere et abbatem Einoldum huc continuo adesse iubeto.» Ipsam forte noctem abbas Mettim egerat, ac diluculo reditum parabat. Moxque matutinis dictis abcedens, cum porte ciuitatis accessisset, clauesque ibidem opperiretur, ecce nuntius ad se accersiendum missus adproperat, eoque uiso ac salutato: «Labore, inquit, me releuastis; nam ad uos huc euocandum mittebar, dominusque uos continuo sibi iussit adesse.»

Illo mox adueniente reque tam repentina episcopo stupefacto, ut ingrederetur iubetur. Salutatione inuicem data et reddita: «Diu, inquid episcopus, est, quod rebus aliis obstantibus Gorziam non ueni; sed Deo uolente animus mihi esset illuc ueniendi.---Cum maximo, inquid, uos uidebimus gaudio.---Precedite, inquit, uos, et quo die ut eam uidebitur, resignate.» Erant tunc dies ieiunii quatuor temporum mensis secundi in crastinum, et eis exactis ut fieret dixit. «Non opus est, inquit abbas, ob hanc causam differri; sed ipse hodie precedam, et cras uos hora qua uidebitis exspectabimus.---Hora, inquit, tertia ueniam.» Crastina profectus, cum iam monasterio propinquare cepisset, loco qui dicebatur Ad crucem, equo deiectus ac discaltiatus, sic usque ad monasterium pedes incedit. Exceptus, oratione facta, conuentu aduocato, uestigiis eorum supplex prosternitur, neglectum sui circa eos ad id usque temporis accusat, spe de se meliori eos deinceps recreans *, ueniam summissus exorat. Ea facile impetrata, uillam quondam iuris monasterii, quam etiam tunc germanus ipsius Gozilinus in benefitio retinebat, que Waringis uilla dicitur, eis continuo contulit; dans mandata ministro, ut nisi omnes reditus integre abbati assignaret, si quid fraudis ibi machinaretur et doli, maledicto Dathan atque Abiron sub Christi presentia multaretur.

Post horam ieiunii refectione exhibita, omni cum alacritate episcopo abscedente, mox in crastinum abbas cum senioribus quibusdam ad uillam proficiscitur possidendam. Cum obiter ad castrum quod Scarponna dicitur peruenissent hora fere tertia, equus iohannis claudicare coepit. «Quid, inquit abbas, equus ille sic claudicat?---Ferro, ait, perdito dolet.---Non ultra procedas, inquit, donec imponatur; nos hic interim opperibimur.» Cum ad forum concitus declinasset, quidam fortuitu, quo tenderet, requisiuit. Ille paululum cunctabundus. «Proderit, inquit, si me non celabitis.---Unde, ait, tu es?---Ex uilla Portus ,» inquit. Erat autem hec etiam predicte possessionis. «Illuc, inquit, imus, ex iussu episcopi eam possidere.---Paucis me, ait, audite. Census totus pecunie adhuc ibi retinetur; nam cum proxime eum ministro episcopi is qui collegerat attulisset, quia quinque forte solidi defuerant, nisi simul totum accipere recusauit. Sed et annona anni preteriti adhuc recondita iacet, ipseque minister partem non modicam suis usibus sequestrauit.»

iohannes celeriter equo ferro imposito rediens, et in aurem que didicerat abbati locutus, ministrum episcopi hora circiter quinta conueniunt, qui tunc forte apud predium nomine Laium cum comitissa Eua tunc uidua, cuius ipse tunc aduocatus erat, morabatur; Albulfus uocabatur. Is mandato episcopi accepto: «Hodie, inquit, hic queso manete, cunctaque prebebo necessaria, donec premittam, et condigno uos ibi honore excipiam.» Quibusdam assentientibus, iohannes profectionem sine dilatione instimulat. Senioribus quibusdam dicentibus, puerilia hec esse consilia, et pocius ea die ibi quiescendum, frustraque esse absque ullo opere laborare, abbas: «Satius, inquit, est, properemus.» iohannes celerius precurrens---nam non plus leugas tres aberant---refectioni habilem domum in uilla ipsa preoccupat, ceteraque ad id diligentissime preparat. Moxque horreum ingressus, callidus omnium explorator, ut sibi erant predicta, ordine cuncta inuenit. Census collectorem continuo aduocans, ne quit ex tota quam penes se adhuc retinebat summa prorsus sit diminutum usque in presentiam abbatis et ministri episcopi, uehementer ex auctoritate interminatur episcopi. Interea abbatem cum suis aduenientem lautissime excipit, ministro in crastinum exspectato; ab eo sub noctem clam nuntius missus censoremque conueniens, ut sibi peccuniam quam pridem attulerat domino suo deferendam daret; ille interdictum sibi ex uerbo episcopi dicens, uacuum remisit. Condicto in crastinum minister cuncta, ut iussa erant, exequitur, et iuri eorum integre possessionem, que tota centum mansuum quantitate protenditur, incolis sacramento addictis, assignat.

Albulfus tacite nuntium abbati dirigit, ut quedam, que ex suo contractu ibi habuerat, sibi reddi iuberet. Cumque scitum esset, nihil prorsus eius ibi esset, sed cuncta usibus domini cedere, consilium forte fuit, ut solidi decem aut quindecim pro bona eius executione darentur. Nuntius nisi libras duas acciperet recusans, dominoque renuntians: «Stulte, inquid, egisti, quod offerebatur reiiciens; nam forte iam nec ad assem peruenitur.» Ipse postmodum iam aperta fronte, sua sibi * dixit * nisi reddantur, episcopum ob iniurias conuenturum. iohannes: «Et nos, inquit, non diffugimus; forsitan res eius non damnis augebitur.» Ille conscius retro commissorum: «Domini mei, inquit, elemosine in nullo obniti uel obstare cupio; tanta ego alias gratia ipsius mihi collata retineo, ut facile his, etiamsi plura essent, amoris ipsius gratia carere, quin et mei iuris hereditarii, si quit competat, ultra uelim adiicere.» Ita re cuncta sedata, partem aliquam, fructuum ei cesserunt, et pro bona eius postmodum in se pace ac gratia, et ut sicubi opus existeret in sui defensione eo deinceps uterentur, ex argento similiter aliqua largiti sunt.

Simili modo non multo post, dum fratres pro quadam proxime sibi possessione frequentibus pulsarent precibus, difficilisque omnino pateret effectus, remque iam desperatam diuino solo referrent auxilio, repente episcopus abbate accito: Quod tanta, inquit, importunitate eluctatum tandem habete quod poscitis. Nec mihi gratiam ullam, sed beato Petro, qui me nocte uehementer perterruit et ut facerem coegit, rependite.

Tempora dissensionibus nimis, regnum hac illac quoque sibi trahente fluctuabant. Octo, maximus post rerum augustus, post genitorem, strenuum per omnia regem Heinricum, prima regni tunc auspicia ceperat, sub quo Gislebertus ducatum regni Lotharii, Euerardus Francie Austrasie et quorundam trans Renum tenebat locorum. Transrhenana interim quieta manebant. Nostra uarie infestabantur, nec iugum facile admittebant. Inde Boso quidam, filius dudum principis Burgundionum Richardi, partem aliquam regni sibi euindicans castrisque se continens munitissimis, dominatum cuiusquam prorsus respuerat. uictoriacum Campanie castrum obtinens, inter reliqua circumpositorum possessiones quasdam monasterii Gorziensis acsi iure hereditario usurparat. Ad has reposcendas, si forte apud talem uirum uel pro diuino timore locus precibus ullus esset, iohannes ab abbate et fratribus est destinatus.

Ille, cui oboedientia cuncta difficilia uel impossibilia facilia et possibilia reddiderat, per infesta latrociniis loca et que multitudini quoque essent formidanda, uno tantum comite ex familia sibi assumpto, iter aggressus est. Dum ex improuiso aduenisset, comiti nunciatur, et quidnam ferret incertum coram intromissus, ubi legationem abbatis et seruorum Dei pro re qua mittebatur absoluit. illo in iram concitato: «Quis te, inquit, maleficus huc adduxit? Ubi custodie ille meorum, ut eas sic pertransieris, afuerunt?---Quomodocumque, inquit, adductus sim, huc perueni, et mandata et preces seruorum Dei ad uos afferro, ut que de rebus ipsorum inuasistis, propter amorem Dei et timorem uel reuerentiam sanctorum eius restituatis.» Interrogatus que essent, et audiens, omnimodis abnegat, et ut se cito summoueat, imperat. At ille: «Ego, inquit, summoueri possum; alii item multo nostrorum sunt plures et potentiores, qui uicibus succedere non cessabunt, nec a latratibus eorum requiem dum uiuetis habebitis.---Que mihi, inquit, cura latratus eorum?---Clamabunt, inquit, assidue.---Ad quem rogo? Num ad regem nescio quem tuum? Num ad ducem tuum illum Gislebertum? quem ego acsi seruum meum reputo nouissimum? Pari modo et de episcopo suo est Adalberone, quem ipsum utique quantum mihi uirtus fuerat inuare decreueram, qui de uitrico quoque eius Richizone eius causa uindictam sumpsi; sed quia nunc contra me ad Gislebertum defecit, uiderit quid ei ex hoc commodi cesserit.» Tunc iohannes: «Clamabimus, inquit, ad Deum, qui eque personam nostram accipiet et uestram.»

Ille commotior: «Non hinc, ait, caballum referes uel iumentum. Potestati uestre, ait, hoc erit et quando aliud non erit consilii, pedes redibo, non ceteros tamen ob hoc deterribitis .» Ille iam magis accensior: «Membris iam ipsis quoque, inquit *, multaberis * .» At ille: «uobis, ait, id facile efficere; mihi autem non minus poena est *, quod * utique non satis dolebo. Si oculis priuabitis, magnis me curis et laboribus leuabitis, quia sedens quietus psalmis et orationibus intentior esse ualebo.» Cum de uirilibus ille minaretur: «Maxima me, ait, sollicitudine securum reddetis.» iam fere arripi iusserat eum, cum coniux prudens sane mulier interuenit, et ne tali se infamia dehonestaret, supplex monet, ne iam nec monachis uel seruis Dei parcere diceretur; et quia postulata negabat, saltem illesum abire permitteret. Ita dimissus, et a comitissa, que satis compte eum exceperat, quiddam uiatici percipiens, dato sibi ab eadem duce quodam, qui usque ad loca latronibus libera eum tuto perduceret, iter festinus arripuit.

Circa horam fere tertiam uillam quandam ingrediuntur, ubi mercatum ea forte die habebatur; et ecce multitudo per totum forum diripientium, uendentibus atque ementibus eque spoliatis, mortem insuper, si quid oblatrarent, minitantium. iohannes comitem quem ex monasterio sumpserat clipeum ferentem intuitus: «Hic, inquit, clipeus damnose nobis aduectus est, quia nec tu eo ut expedibit uteris, et ipse in nos forsitan impetum concitabit.---Quia tu, ille inquid, ceteros mortalium solus ita confidentissimus incedis, et merito dignaque morte peribimus.» Cum repente dum hesitant quendam sibi notum dux quem comitissa dederat conspicatur; eo accito causaque dicta: «Maximo, inquit, huc periculo aduenistis, et an uos huic quoque pacto expedire possim ignoro.» iohannes ad hec: «uel trans siluam usque, que proxima, conspicitur, nos perducere possis, cetera Dominus procurabit.» Ita turbam pretergressi, gradu pacifico ac temperato ad siluam usque procedunt. Fronte captato, stimuli acrius subiguntur, ac prepeti cursu saltu transmisso, libero iam gramine quodam cibum sumpturi descendunt.

iohannes panis casei ac piscis quiddam ex subsellaria pelle producens.. .. . equi * post tergo sui soluto, ducem ad sumendum cibum hortatur. Inter edendum dux adiecto * suspirio: «Tres aut certe quattuor, inquit, menses sunt, quibus nullo iuste adquisito cibo uel potu usus sum, preter quo nunc utor.» Nosque omnes, ue nobis miseri! non nisi preda et calamitatibus uescimur miserorum. Ad hec iohannes salutarem ingressus doctrinam, iuuenem multis aduersus hec hortabatur, multoque melius inopiam, famem sitimque ferendam, que Deus utique ut auibus et uermibus subleuaret, quam his quibus Deus offenderetur insistere. Tandem ad hoc sermo processit, ut ab ea die, se ab his temperaturum promitteret. Refecti, iuuene dimisso, iohannes dum uespertine synaxi signum daretur, Gorziam peruenit.

Non multi interfuerant dies, ecce nuntius comitis Bosonis Gorziam ueniens, anxio dolore dominum graui egritudine lecto nuntiat decidisse ac pene desperatum iacere, summaque prece monachum, qui pridem a se recesserat, sibi mitti postularet. Protinus iohannes abbate iubente celer progreditur Comiti nuntiatur adesse. Dum coram uenisset: «Quando, inquit, proxime hinc digressus es, non tam prope mihi estimaueram finem uite posse subripere. Habeto ecce predia que postulaueras, tantumque patronum me rerum earundem efficite, et quicquid exinde uobis deperierit, ego auro probato repensabo.» His dictis uel actis dum e conspectu abisset et hospitio, quo satis humane curari iussi fuerant, se recepissent, comes somno, quo iam per plures dies uel noctes penitus carens nimia tabe defecerat, ita repente opprimitur, ut ab hora nona usque in subsequentis diei horam fere tertiam non euigilauerit. At tandem experrectus, coniugem nomine sepius iterato inclamitat, sibi aliquid quod sumat adportet. Cuius itidem iam pluribus actis diebus nulla ei copia fuerat assumendi. Quo satis delectabiliter sumpto, iterum usque horam fere nonam obdormiens, experrectus iohannem aduocat, eumque salutis sue recuperatorem testatus, honore multo deductum, et pro quibuscumque uoluit prebendis paratum se offert.

Possessio erat monasterii longo iam retro tempore beneficii nomine * ad comitem quendam palatii Hamedeum deuoluta, qui simul bona monasterii sub precaria uel prestaria quam dicunt obtinebat. Eo mox * obeunte in eadem possessione, quia proxima erat monasterio, necdum funere elato, quod Mettis fuerat deferendum, ut in basilica beate uirginis Marie, que dicitur ad xenodochium, humaretur, iohanni Gorzie est nuntiatum. Casu tunc ibi episcopus aduenerat. iohannes cito abbatem causam commonet, ordine edocens, episcopum interpellet. Abbas mox introgressus et grauitate illa sua paululum cunctabundus, post aliqua: «An, inquit, audieritis; Hamedeum uestrum dicunt defunctum?---Et ego, inquit, audieram. Abbas subiunxit: Is quiddam iuris monasterii sub precaria detinebat; id nobis recipere liceat, petimus.---Omni, ait, illud libertate recipite.» Abbas re iohanni relata: «Quid, inquit, postulastis?---Precariam, inquit.---Ego, inquid, ex hoc nihil commonui; nam istud gratis nobis rediret; sed beneficium ut repeteretis, suasi. Protinus abbas episcopum repetens dicit: Inquit frater iohannes, me nihil utile apud uos effecisse.---Quid igitur intenditur?---Res, ait, quasdam mense fratrum proprias detinebat, quas ut reposcerem stimulauit.» Episcopus uultu toto demutatus: «uos, ait, numquam quicquam eorum tenuistis, et omni tempore benefitio sunt deputata.» Causa uero erat quod in his difficilis uidebatur, quod fratres ei plures ex matre erant, et eis usque ad id temporis parum consulere potuerat, pluribus res episcopii retinentibus, quos priuare nec ius nec consilium erat---tanto robore ex superioribus episcoporum rebus fractis nitebantur---et ideo hac uel qualibet occasione ipsis germanis quo quid largiretur expectabat.

Huic tamen intentioni alias probati et in rebus diuinis spectati sancti uiri miro ordine diuinitus est refragatum. Nam abbate responso eius pene ab omni ulteriore conatu *, deterrito *, episcopus * uespertino * conuentu, quo pridem ualde oblectari solitus * erat *, et * ante * satis iucunde eis fuerat conuiuatus, iuit quidem, sed nonnisi panea ore libans, protinus rediit. Moxque dicto completorio stratu se locat. Multa secum uersans, medium fere noctis insomnio fatigatur; ubi nullo somnum datur adsciscere pacto, ut moris sibi erat surgit, et orationi incumbere temptat, sed ea adsolitis intentionis uiribus ita ei resolutior fuit, ut stratum accidiosus repeteret; ibi diu somni cupidus, diuerso lateris motu defatigatus *, nec ullo effectu eius potitus, surgit, arcam martyris petit, culpam coram stratus fatetur, uoto res quibus de agebatur spondet reddendas, baculum insuper altari superponit: «Hoc, inquiens, martir sancte, tuum tibi restituo.» Genibus flexis, orationem intentiorem numquam preterea se neque ualentius fudisse professus est. Oratione assurgens, stratum petiit, in somnum concite soluitur, et peruigilia prius inquieta ordine post naturali compensans, in nonnullam aurore partem somnus pertrahitur.

iam sole rubente experrectus et ymnorum sibi solito soluendorum memoria perturbatus, satisque causam secum retractans, tandem laudes surgens expleuit. Mox iohannem iubet acciri. Quo presente: «Mala me, ait, nocte confecisti; i, et baculum altari inpositum cape, et possessiones quas postulaueras posside.» Ille pedibus prouolutus: «Non, inquit, domine, ita conuenit. uos paululum ut defatigatus requiescite, et interim hore prime signo dato et celebrato, conuentum fratrum adite, et non uni, sed omnibus, quod omnium est dono gratuito restituite.---Ita fiat», inquit.

Ecce solito maturius turba suorum diuersis ex locis conuenit. Nam ipse ibi, ut sibi morem fecerat, duobus uel tribus clericis totidemque cubiculariis contentus, mox monasterii ianuam penetrauerat, cunctis se comitantibus ablegatis, secularium extraneus morabatur. In his qui conuenere erat germanus eius * Gozlinus * . .. .. . Qui * ab * ecclesie custode quodam incauto porta * monasterii * aperta * intromissi *, recti cubiculum episcopi quiescentis petebant. iohannes * ut * aduentum * eorum * celerius comperit, festinus in occursum uenit, et quia infra monasterium * loqui * religio fuerat, signo ut se sequerentur dato, ianuam eos longe usque * reuerti * fecit *, custodi in aurem susurrans, ut statim a tergo ianuam obcludat. Ibi eos diuersis allocutionibus illis parum iucundis aliquantum detentos, et episcopum, quia noctis incommodo dormire nequiuerit, tunc tandem quiescere dicens, ut quippiam cybi interim---nam estatis erat tempus---capiant monet. Illis recusantibus, nec nisi colloquium episcopi se quippiam uelle dicentibus: «Satius, inquid, id est, dum ipse, iam solitis sibi rebus expletis, copiam se conueniendi exhibeat.» Ita eos demoratus, et concite parata gustatione implicitos, ipse intro regressus signum pulsat; prima dicta psalmisque solemnibus, in capitulum episcopus inuitatur. Nonnulla pro tempore fratribus exhortatione facta, fratres rem iam partim edocti postulationem rerum faciunt predictarum. Quibus in nullo abnuens, baculumque pretendens: «Habeat quod suum est martir beatus, uosque mei memores habetote.»

His peractis, mox qui conuenerant irrumpentibus, uehemens sibi a germano fit super rebus eisdem uexatio. iam monachis ea reddita responsio, multis ille insuper instare et monachis omnia undique abunde sufficere, suis magis eum debere consulere. Ubi nihil proficit, et episcopus cibo cum fratribus sumpto progreditur, iterato ab ipso limine monasterii per totam uiam usque uadum fluminis super his sermo repetitur. iamque uadum ingressurus cum multo iam tedio afficeretur: «Frustra, inquid, nitimini. uere si mediam partem episcopatus ipsis monachis concessissem, nec passum pedis eis propter quempiam uestrum auferrem.»

Plura sunt alia, que, quotiens oportunitas tulit, iohanne interueniente monasterio multis iam temporibus abalienata recepta sunt. Sed * quia * lectorum * animi * ad * finem * festinant, tempori plurimum * parcentes * ad * reliquum * uite * eius * stilo percurrendum accedamus.

Legatio regis Hispanie * Abderahamenis *, fama * glorie * insigniumque factorum in gentes diuersas tunc iam magni regis *, postmodum * uero * Cesaris * augusti *, domni Ottonis perciti, forte cum muneribus pro regia munificentia missis * aduenerat * . Legati, quibus episcopus quidam preerat, dignitate solemni pro tanta magestate excepti, diuque retenti; inter moras episcopus, qui legatis preerat, mortem obit. Dum a nostris qui item eo remittantur disquiritur, post nonnulla aliquamdiu tracta consilia, id demum conuenit, ut quia idem rex sacrilegus et profanus, utpote Sarracenus, et a uera fide prorsus esset alienus, quique quamuis amicitiam expeteret principis Christiani, in litteris tamen quas miserat blasphema * nonnulla in Christum euomuerat, cum scriptis imperialibus que ferrent, uocem quoque suam ipsi aperire, et si quo pacto diuinitus daretur, inmutare possent perfidiam.

Forte sub ipsos dies Adalbero noster, sacre memorie, palatium adierat. Bruno, magno ac felici postmodum futurus usui et decori, germanus regis, sapientia et prudentia cum rerum publicarum tum * omnium liberalium eruditione disciplinarum ita adprime eruditus, ut sui temporis omnes superaret et antiquos pene equiperaret, cui insuper et Grece lectionis multa accesserat instructio, omnium tunc temporis publice ac priuatim agendorum communicator ac prudentissimus erat consultor, eique imperialium data prouintia litterarum. Is uarie ceteris consultantibus, nostrum Adalberonem sacre memorie nominat episcopum, nullique aptius id negotii sic addit posse iniungi, quia ipse plurimos perfectorum uirorum haberet, quos humanis nequaquam cessuros terroribus satis constaret, utpote seculo iam defunctos et libero pro fide coram quibuslibet protestatibus ore loquuturos. Conuenitur continuo episcopus, et ut duos suorum idoneos legationi Hispaniarum paret imperatur. Mandatis acceptis, abbatem Eginoldum aduocat, regia mandata insinuat: suorum duos disquirat, qui imperata perficiant. Lecti primum duo Angilramnus et Wido, regieque maiestatis * iussu * ex * monasterio * sumptus et copia parantur itineris; ad hoc et quo uirdunensis * quidam *, gnarus * partium Hispanarum, qui eos iussus erat deducere, mora omni * postposita * ueniat * iubetur *, cum ecce prefatus Wido, alter delectorum, die quadam pro qua nescio neglegentia * in * conuentu * fratrum * increpitus, in tante asperitatem proteruie tam in abbatem quam in uniuersum erupit collegium, ut ad ultimum, cum tumor nimie animositatis et insanie in eo nequaquam reprimi ualuerit, nec regularem pati disciplinam aliquatinus adquieuerit, demptus cucullo monasterio pelleretur. Id imperatori continuo nuntiatur. iussum, illum abradi, aliumque pro eo asscribi.

Cum diu his quereretur, omnesque prorsus refugerent, nec in tanta congregatione quisquam inueniri posset, qui se id aggredi ullo modo posse fateretur, iohannes repente nihil cunctabundus se ultroneus offert. Abbate aliquantulum egre ferente, quod, in eum tota re monasterii incumbente, grata ipse quiete potiebatur, eo numquam si esset possibile abstinere pateretur; uicit tamen perfectio caritatis, que non querit que sua sunt, sed potius que alienorum. Simul quia uidebat uirum cupidum esse martirii, si fors ita tulisset, Christo potius transmittere quam suis optauit necessitatibus retinere. Ita assensus imperatori ex legatione episcopi, iohannes dirigitur. Imperator multo hoc amplius delectatus, quem etate et prudentia ad id negotii omnimodis idoneum aduertebat, mandata cum litteris seu muneribus imperatoris ei committit, predictumque uirdunensem, cui nomen erat Ermenhardo, socium ob locorum regionumque notitiam facit; cui munera tradi iohannes expostulat, ipse litterarum tantum baiulus fit. Rediens Gorziam, iter ocius accelerat, posthabitisque socii procrastinationibus, ipse litteras secum habens, omnium sanctorum precibus commendatus et uotis, proficiscitur. Sumptus omnis ex monasterio ei factus. Ministri monachus tantum unus, Garamannus uocabulo, ordine diaconus, bone per omnia indolis additur *. Caballi * ad * equitandum * et * sarcinas * portandas * quinque sunt delegati. Socius morabatur * in * uico quodam non multum a Tullo distante, qui uidelicet * iohannem * Scarponne * insequitur; hinc Longohas, Belnam, Diuionem, Lugdunum. Hispaniam uersus intendunt.

Ubi sarcinis naui impositis Rhodanoque usque ad certum locum uehendis, dispendium perpessi non modicum---nam nauibus inuasis, plura suorum amiserant,---post quedam recepta Hispaniam tendit. Barcinonam uenientes, quindecim diebus morantur, donec nuntius Tortose missus est. Ea prima regis Sarracenorum erat. Dux continuo eos properare resignat, exceptosque mense integro detinet, adque ad omnem copiam procurat, donec uelocius regi Cordube nuntiati, de exceptione eorum per singulas ciuitates uel loca digne regia mandatum est honorificentia. Tandem Cordubam regiam urbem deducti, a palatio domus quedam duobus fere milibus distans eis est delegata; ubi regifico * luxu omnibus etiam preter usum exhibitis, per nonnullos dies coacti sunt remorari.

Cum iam morarum tederet, curque presentia regis tamdiu retinerentur, ab his qui se procurabant disquirerent, dictum est, quia nuntii prius missi a rege nostro triennio erant detenti, se ter tantum, id est nouem annos, condictum esse a conspectu regio abstineri. Interea quidam ex palatio illuc uiros uisum uenientes causamque aduentus eorum percunctantes, dum callide cuncta explorant, nihilque ab eis certi acciperent, qui sibi nisi presenti regi mandata cuiquam edicere fas nullo modo esse dicebant, illi iam cuncta se precepisse iactabant, et quia contra leges ipsorum litteras regi afferrent ultimumque eis sine dubio instare periculum, quia et ipse iam littere in noticiam principum deuenissent. Et reuera, quamquam dolo contigerit, ita erat. Nam a ciuitate Tullo nostre prouincie, comitem episcopi legati defuncti, de quo dictum est, quendam secum presbiterum assumpserant, qui toto deinceps itinere eis in omnibus communicans, cum Tortosam, que prima erat regni Sarracenorum, uenissent, metuens uite, si, cum comes legati defuncti fuisset *, absque * litteris * reuerteretur *, litteras * eorum * ut * fido sibi poscens monstrari, citius excipit *. Atque * interim * eis * Auguste et reliquis ciuitatibus, ubi Tertosa * relicta * ierant *, remorantibus, ipse Cordubam precedit cum litteris. Que * quomodo * uulgo * innotuerint *, parum cognitu fuit; ceterum rumor optimates * populumque * commouit.

Itaque primates, inter se consilio habito, et utrum in noticiam regis ea iam uenerint disquirentes, ubi parum id compertum habent, per se regem super hoc statuunt perquirendum. Lex enim tam inprouocabilis eos constringit, ut quod semel antiquitus omni ei genti prefixum est, nullo umquam liceat modo dissolui; parique nodo rex populusque tenentur innexi, omnisque transgressio gladio feritur. Si quid ab inferioribus, rex, si quit rex ipse commiserit, cunctus in eum populus animaduertit. Eis in legibus primum dirumque est, ne quis in religionem eorum quid umquam audeat loqui. Ciuis sit, extraneus sit, nulla intercedente redemptione capite plectitur. Si rex ipse audierit et in crastinum gladium retinuerit, ipse morti addicitur, nec ulla interuenire potest clementia. Primoribus ergo illis palatium petentibus, cum regi super hoc per nuntios suggessissent---nam accessus ad eum ipsum clarissimus, et nisi maximum quid ingruerit nullus, tantum litteris per sclauos cubicularios omnia perferuntur---ille nihil eorum ad se perlatum rescribit. Amici legatos sibi missos, eosque filium suum in domo propria percepisse, necdumque se quid afferrent rescisse. Ita tumultus illorum sedatus est. Nam pro certo iam ad eum rumor uenerat, et missis clam nuntiis uera esse compererat, sed timore suorum taliter rem omnem suppresserat.

Rex undique meticulosus ancepsque, periculum sibi posse imminere considerans, artibus omnis generis que euadat pertemptat. Et primo quidem iudeum quendam, cui nomen Hasdeu, quo neminem * umquam * prudentiorem * se uidisse aut audisse nostri testati * sunt *, ad * eos * misit *, qui de omnibus ab eis ipsis penitus exploraret. Is quoniam * fama * perferente * dispersum fuerat, regii eum baiulum esse mandati, ut * animum * iohannis * sibi * conciliaret * primo, quo sollicitabantur metu eum erigit, nihilque mali quemquam * eorum ibi passurum, sed cum honore patrie remittendos edicit. Multa de ritu gentis, et qualiter se coram eis obseruare deberent, commonuit. Ipsi iuniores a quibuscumque uanis lasciuis motibus locutionibusue compescerent; nihil tam paruum fore, quod non mox regie notitie perferretur. Si copia sibi egrediendi pateret, ne qua scurrilitate feminis saltem nutu se applicarent, nullam sibi pestem truculentiorem futuram; legem sibi propositam nullatenus excederent, quo nullo obseruatius notarentur, deprehensique nihili penderentur. iohanne ad ea prout competebat respondente, atque acceptissime monitorem ferente, suosque ex contrarie partis homine suffundente, post plura inuicem conserta, pedetemptim iudeus causam ingreditur. Quid missi ferant, sollicite disquirit. Dum paululum cunctari uidet iohannem,---nam tunc secreto inter eos agebatur,---sui dat fidem silentii, immo si opus sit tuti opem consilii. iohannes cuncta ordine digerit. Dona regi missa, epistolam preterea auribus regis inferendam; absque ea neque dona exhibenda, neque presentiam, sibi regis fas esse conueniendam. Sententiam simul epistole uerbis aperit. «Periculosum, inquit iudeus, cum hac regem uidere. Cauti certe sitis, quit nuntiis uobis missis regi respondeatis. Legis enim seueritatem iam uobis innotuisse non * dubito *, eique declinande prudenter oportet consulere.»

Illo tunc discedente, post aliquot menses episcopus quidam iohannes ad eos missus est, qui post multa mutue confabulationis rogata et reddita, ut fit inter fideles, colloquia, mandatum regis subinfert, ut cum muneribus solummodo in conspectu regis adueniant. «Quid ergo, iohannes ait, de litteris imperatoriis? Nonne earum maxime causa directus sum? quia ipse blasphemas premisit, his etiam * uana * erroris * sui * commenta * destruentibus confutetur.» Ille ad hec temperatior * «Considerate *, ait, sub qua conditione agamus. Peccatis ad hec deuoluti * sumus *, ut * paganorum * subiaceamus * ditioni. Resistere potestati uerbo prohibemur apostoli. Tantum hoc * unum * relictum est * solatii, quod in tante calamitatis malo legibus nos propriis uti non prohibent; qui * quos * diligentes Christianitatis uiderint obseruatores, colunt et amplectuntur, simul ipsorum conuictu delectantur, cum iudeos penitus exhorreant. Pro tempore igitur hoc uidemur tenere consilii, ut quia religionis nulla infertur iactura, cetera eis obsequamur, iussisque eorum in quantum fidem non impediunt obtemperemus. Unde tibi multo satius nunc de his reticere, et epistolam illam omnino supprimere, quam scandalum tibi tuisque, nulla instante necessitate, pernitiosissimum concitare.»

iohannes paululum commotior: «Alium, inquid, quam te, qui uideris episcopus, hec proferre decuerat. Cum sis enim fidei assertor, eiusque te gradus celsior posuerit etiam defensorem, timore humano a ueritate predicanda nedum alios compescere, sed nec te ipsum oportebat subducere; et melius omnino fuerat, hominem Christianum famis graue ferre dispendium, quam cibis ad destructionem aliorum consociari gentilium. Ad hoc et quod omni catholice ecclesie detestabile est et nefarium, ad ritum eorum uos audio circumcisos, cum fortis sententia Apostoli reclamet: Si circumcidamini, Christus uobis nihil proderit. Itemque de cibis, quos gratia communionis eorum abhominamini: Omnia munda mundis ; et: Erunt doctores uaniloqui et seductores docentes illa et illa, et inter cetera abstinere a cibis, quos Deus creauit percipere cum gratiarum actione fidelibus, et: Sanctificatur enim per uerbum Dei et orationem .» At ille: «Necessitas, inquit, nos constringit; nam aliter eis cohabitandi nobis copia non esset; quin et a maioribus longeque antiquitus traditum obseruatumque ita tenemus.---Numquam, ioannes, inquit, id approbauerim, ut metu, amore, uel fauore mortali, diuina transgrediantur statuta. Illos * enim * inde * deflexos uobis nunc pro auctoritate * abuti * uidetis * . .. .. uobis res fuerit consensus, cum dolere non neque am. .. . qua amorem facere uidemini regni celorum; quoniam eis uos necessitate * constrictos * assentire * fatemini, mihi procul his necessitatibus Christi gratia libero, fixus * Domino * miserante stat animus, quod nullo terrore, allectione uel gratia, ab his que imperatoris suscepi mandatis deflectar. Nam nec sine epistola imperiali, nullis inde demptis uel commutatis usque ad unum apicem litteris, eum conueniam, et si quid contra ea quisquam oblatrauerit, que sane et catholice fidei ferimus, et diuersus ad hec asserta obuenerit, palam resistam, nec ipsius amore uite ab attestatione ueritatis diffugiam.»

Hec regi clam nuntiantur. Nam necdum illa publice a rege, quibus item publice responderet, mandata directa fuerant, sed episcopus ille disquirendi tantum gratia aduenerat. Rex callidis, quibus omnibus mortalibus prestare dicebatur, consultationibus mentem hominis modo hac, modo illac, attemptare excogitat, et tamquam muro preualido diuersa arte inpulsis machinis, ita firmitatem pectoris eius, si quo pacto daretur, certat concutere. Cumque post mensem aut sex uel septem ebdomadarum spatium ei regii nuntii mitterentur, atque ex ipso quid apud se prefinierit quererent, nihilque inmutatum a primis initiis renuntiarent, rex miraculo tante constantie in diuersa agebatur; et primo quidem terrere eum plus metu Christianorum, qui regno eius libere diuinis suisque rebus utebantur, posse credens, die quadam qua dominica erat ei epistolam plenam minarum misit. His enim tantum diebus Dominicis, aut si qui feste nostre religionis erant maximi, Natalis Domini, Epiphaniorum, Pasche, Ascensionis, Pentecostes, sancti iohannis, apostolorum, aut nominatorum erant sanctorum, ad ecclesiam proximam, que erat in honore sancti Martini, permittebantur accedere, custodibus hinc inde duodecim, quos sagiones uocant, se deducentibus . Cum ergo ea dominica ad ecclesiam processisset, in ipso itinere epistola ei porrecta est. Et quia carte magnitudo---nam quadra pellis ueruecis erat---terrebat *, ne * a * communione * sacrorum quo tendebat auocaretur, interim distulit aperire *, donec sacris * peractis * ad diuersorium remearent. Ut reuoluit, terrentia quedam que * sibi contingere * possent inuenit, nec umquam alias ita se ullis terroribus percitum confessus * est *.

Nam * post multa, que ei nisi iussis regis assentiretur comminabantur, quibus tamen nullo modo * se * motum * fuisse testatus est, ad hec ultimum insertum est, quod si ipsum interimeret, nullum in tota Ispania Christianum uite relinqueret, sed omnes gladio trucidaret. Addens hoc: «Cogita, inquit, quot animarum propter te interfectarum apud Deum reus eris, qui nisi contentione tua, a quo pacem et salutem magis sperare debuerant, nullo alio reatu peribunt, quique pro eis quecumque uelles optinere a nobis posses, sin tanta obstinatione nobis aduersus persisteres.» His in ipsa qua ab ecclesia hospitium repetebant uia tacite perlectis, dum magnis animi estibus aliquamdiu agitatur, ut uel quod contra ea consilii caperet, uel qualiter ad hec regi rescriberet, quia non satis litteris respondendi usum habebat, repente sententie illius celitus, ut sepe nobis fatebatur, memoria menti terrorem omnem metumque proterruit: iacta, inquit, in Domino curam tuam, et alterius: Quis fecit os hominis? Nonne ego? 

Mox hospitium ingressus: «Frater Garamanne, inquit, otius pellem, in qua quicquid eloquar adscribas, para.» Illo statim exibente quadram exsectam, ut sumeret imperauit, calamoque parato sedenti exorsus, scriptoris uelocitatem tanta uerborum copia uicit, ut sepenumero scriptor, dum plurima iungerentur, se non posse excipere quereretur. Erat enim idem Garamannus eius artis elegantissimus atque assuetissimus. Primo ordine ad singula respondit: Se legatum missum, preceptis imperatoriis fidem inuiolatam seruare; non sibi fas esse, ut cui tanta maiestas litteras suas et eas non signatas crediderit, sine his faciem eius cui directus sit uideat, aut absque ipso in regis, cui misse sunt, recitentur conspectu. Si sic patiatur, se in nullo regio honori defecturum, quia. .. .. . risset. Aliter uniuersa potius se genera * tormentorum * sustentaturum *, quam * quicquam extra ea que sibi indicta essent uel quantum causa * sibi * commissa * postularet * excessurum; et sicut superioribus iam se itidem terrentibus respondere * haud * distulisset *, ita * si etiam particulatim cuncta sui corporis membra a minimis articulis * usque ad summa uitalia cotidianis resectionibus decarperentur---nam non maiorem umquam cruciatum inferri posse, quam si hodie hoc articulo digiti, cras altero, inde per dies singulos singulis, inde brachio, armo, post femore, crure, pede, precisis, postremo truncus reliquus fodiatur---non eo tamen se territum aliqua ratione cessurum. Se quoque satis compertum habere ex relatione anteriorum sibi missorum, ipsum regem iam aduertisse, quod mori non nimis ipse timeret. Ideoque superfluum esse eo se uelle terrere, quod ipse leuissimum reputaret, iam quod scripserat, ipso interfecto nullum in tota Ispania reliquum facere Christianum, sibique reatum tante stragis a Deo inputari, id longe aliter se habere, nec se causam esse cedis ipsorum, sed malitiam crudelitatemque ire ipsius, ipsoque poenas interfectorum luente, sibi cum ipsis interemptis Christo propitio uitam meliorem succedere. Cum tamen id quoque Deo facile esset commutare, sicut Mardocheus quondam mandauerat Hester: Si nolueris nunc intercedere, forsitan per aliquam occasionem liberabuntur iudei, et tu et domus tua peribitis, ita et nunc Deum facere nihilominus posse, ut postquam omnia ab ipso rege essent promulgata, iamque ipsis ceruicibus gladiis nouo et inopinato ordine suis Dominus subueniret. Quocirca non huiusmodi se minis uel terroribus nosset ullatenus permoueri, quia qui Mardocheum a superbia Aman constantie tenacem miro ordine eripuerit, ipse sibi, quia non proteruie sed oboedientie causa interesset, quoquo pacto sibi placitum uideretur, non deesset. Huiusmodi sententie uerbis plurimis aucte atque testimoniorum competentium robore hinc inde prefulte, pagine totius campum inpleuerunt nec prius ori dicenda defecerunt, quam scriptor impleta membrana nihil superesse confessus est.

Hec regi perlata, non in iram, ut prius, mentem incendit, sed consilio regio * perlata * sunt * . iam pridem enim a suis, quibus res nostre iam fuerant peruulgate, abstrudendas * eas * commonitus * erat *, ne * imperatori * nostro obluctari temptaret. Eum bellicosissimum multarum gentium uictorem *, iniurias omnes, precipue legatorum, quo numquam alias seuiore animo repetiturum, ac plurimorum copiis regnorum coactis, Ispaniam totam postquam uariis calamitatibus uastauisset, forte tandem iure uictoris sibi subiecturum. Pluribus ita iactatis, quidam forte suggessit, ut quia uir ille tante uidebatur constantie, ac non minoris arbitrari posset prudentie, quem etiam tanti temporis mora in lege sua tam fixum monstrasset, ac proinde fidem mortalibus non denegaret, is ipse super hoc, quid facto sibi opus esset, consuleretur. Ita nuntiis se conuenientibus postquam ultima hec mandata percepit: «Tandem, inquit, sapientiore consilio rem tractastis. Si mox initio id esset quesitum, non tantas uobis uel nobis tedii et anxietatis molestias tot spatia temporum protraxissent. Nunc citum id facile extat consilium. Mittatur domino nostro imperatori legatio a rege uestro, ut mihi quid de commissis agere debeam, describat. Eius litteris iterum uisis, ad uniuersa oboediam.»

His regi nuntiatis, acceptoque consilio ut a prudente suggesto, queri iubetur quis iter tantum uellet assumere, cum rarus aut fere nullus palam se ostendendo proferret, propositumque esset, ut quisquis illuc iret, honore quouis petito et cuiuscumque generis muneribus rediens potiretur. Tandem extitit inter palatina offitia Recemundus quidam, adprime catholicus, et litteris optime tam nostrorum quam ipsius inter quos uersabatur lingue Arabice institutus. Qui tantum in regia habebat offitii, ut diuersorum pro necessitatibus ad palatium concurrentium * causis extra auditis, quia litteris omnes ibi querimonie uel cause signantur et resignantur, hic notata inferret, itidemque responsa scripta referret. Pluresque eidem alii erant offitio delegati. Is trepidationem ceterorum aduertens, sibique tempus forte oblatum nonnulli adipiscendi hesitantibus * ceteris, dixit: «Que erit merces uiro qui uendiderit * uobis * animam * suam * ?» Nam ita solemne eis uerbum, ut quotiens summo quolibet periculo * in nuntium quis destinatur, ita ei dicatur: «uende mihi animam tuam.» Si sospes exierit, quam amplissime muneratur. Hoc Recemundo querenti respondetur, quidquid postulatum ab eiusmodi esset conferendum. Ille tantum uenie sibi dari petens, ut cum nuntiis conclusis sibi copia esset loquendi, post utrum temptare deberet ediceret.

Hoc ei concesso, iohannem conueniens, mores et instituta patrie nostre sollicite disquirit; imperator cuius esset clementie, quante moderationis in suis, utrumne preceps in iram, et an in semel prolatam inreuocabilis sententiam, multaque eius generis, tandem si sibi esset fiducia regiam ei legationem proferre, ne forte uicem tanti temporis, quo ipse iohannes ibi detentus fuerat, ipse qui mittebatur exsolueret? iohannes omnia bene processura cito respondens, omni liberum reddit trepidatione atque formidine. Gaudiis et gratulationibus obuiis magis ubique excipiendum confirmat. Se epistolam abbati suo missurum, qui illum magnifice exciperet, et tempore quanto cuperet, teneret atque curaret, donec episcopo exhibitum, aut cum ipso, aut cum legatione eius, ipse abbas imperatoriis eum conspectibus cum pace et gratia presentaret. His ille allectus, palatium repetens, si sibi que postulet dentur, itineri deuouet. Ecclesia aliqua forte uacua recens erat episcopo. Hanc munus eius petit laboris. Facile optentum, atque ex laico episcopus repente processit.

Inde sumptu regio ac litteris instructus, Gallias ocius petit, atque in decem ferme ebdomadibus Gorziam uenit. Ibi gratulantibus cunctis exceptus, ac non post multos dies in urbe a sancto pontifice Adelberone inuitatus, et aliquot cum ipso manens diebus, iucunde ammodum habitus est, Inde loca queque sua cum eo inuisens, quia mense Augusto iam precipiti uenerat, autumnum et hiemem secum transegit, donec Dominici natalis festo transacto, qualiter imperatori dirigeretur est ordinatum. Res tamen eius et plures suorum Gorzie * interim procuranda manserunt. Inde circa festum sancte Marie * matris * Dei, imperatori ab eodem uenerabili pontifice, comitante simul domno * Eginoldo * abbate * deductus, honorifice in palatio Franconofurde suscipitur. Cuius * legatione * audita *, fide legati atque constantia summo laudata preconio, littere mitiores perferende * decernuntur . ioanni de prioribus supprimendis rescribitur, tantum cum donis procedat, amicitiam pacemque de infestatione latrunculorum Sarracenorum quoquo pacto conficiat, reditumque maturet, edicitur. Nouis denuo muneribus perferendis atque mandatis, uirdunensis quidam, cui Dudo uocabulum, destinatur. Ita Hispanus Gorziam rediens, ibique sacre Quadragesime maiore parte exacta, circa palmarum diem cum legato imperatorio proficiscens, iunii mensis principiis Cordubam uenit. Cumque mox cum nouo nuntio regiam uellent irrumpere, rex: «Nequaquam, inquit; sed qui litem tanto tempore protraxerunt, cum prioribus primum procedant muneribus uel mandatis. Inde secundi ordine inferantur. Nec hi omnino faciem meam uidebunt, nisi prius monachum illum tanti temporis pertinacem adeant, et patrie, carorum, regis sui mandatorumque ipsius oblectatione letificent.»

Ita cunctis expletis, ioannes trium * iam fere annorum claustris solutus, regiis mandatur apparere conspectibus. Cum a legatis ei diceretur, ut crine detonso, corpore loto, ueste lautiore se appararet, uti regiis conspectibus presentandum, illeque renueret, rati illi, non ei uestium mutatoria subesse, regi nuntiant. Ille mox decem libras ei mittit nummorum, unde illa, quibus decenter oculis regis indueretur, conquireret. Non enim fas esse gentis, ut uili habitu regiis aspectibus presentaretur. iohannes primo cunctatus utrum susciperet, tandem cogitans, usui pauperum id melius esse expendi, gratias munificentie regie reddit, quod sui tam sollicitus esse dignatus sit. Deinde responso monachi dignum subiunxit: «Regia, inquiens, dona non spernor, uestes uero alias preterquam quibus monacho * uti * licet *, nec pallia prorsus nec eas qui alicuius coloris sunt * nisi * nigro * tantum tinctas aliquatinus induam *» Hoc regi relato: «Hoc *, inquit *, responso * eius * constantem animum recognosco. Sacco quoque indutus si ueniat, libentissime * eum * uidebo, et amplius mihi placebit.»

Post hec die prefixa qua presentandus erat, apparatus omni genere exquisitus ad pompam regiam demonstrandam conseritur. uiam totam ab * hospitio * ipsorum usque ad ciuitatem, et inde usque ad palatium regium uarii hinc inde ordines constipabant; hic pedites hastis humo stantes defixis, longe inde hastilia quedam et missilia uibrantes manuque crispantes, ictusque mutuos simulantes; post hos mulis quidam cum leui quadam armatura insidentes; deinde equites calcaribus equos in fremitu et subsultatione uaria concitantes. Mauri preterea forma insolita nostros exterrentes, ita uariis proludiis, que nostris miraculo arbitrabantur, itinere nimium puluerulento, quem per se ipsa quoque temporis siccitas---nam solstitium erat estiuum ---sola concitaret, ad palatium perducuntur. Obuii proceres quique procedunt, in ipso limine exteriori pauimentum omne tapetibus pretiosissimis aut palliis stratum erat.

Ubi ad cubiculum, quo rex solitarius, quasi numen quoddam nullis aut raris accessibile, residebat, peruentum est, undique insolitis cuncta uelaminibus, obtecta, equa parietibus pauimenta reddebant. Rex ipse thoro luxu quam poterat magnifico * accumbebat. Neque enim more gentium ceterarum soliis aut sellis utuntur, sed * lectis siue thoris colloquentes uel edentes, cruribus uno alteri impositis, incumbunt * . Ut igitur iohannes coram aduenit, manum interne osculandam protendit. Osculo enim * nulli uel suorum uel extraneorum admisso, minoribus quibusque ac mediocribus numquam * foris, summis et quos prestantiori excipit, pompa palmam mediam aperit osculandam.

Inde sella parata, manu, ut sedeat, innuit. Longa deinde utrimque silentia. Tunc rex prior: «Tuum, inquit, cor mihi plurimum diu cognosco fuisse infensum, quamdiu te demum aspectu meo suspendi. Sed tu ipse penitus nosti, quod aliter fieri non potuit. Tuam * uirtutem sapientiam expertus sum; aliena *, ne * uiderem * te * cum * epistola *, distulerunt, sed quod non odio tui id factum sit, uolo cognoscas; et non solum * te * nunc * libenter * excipio *, uerum de quibuscumque postulaueris impetrabis.» iohannes ad hec, qui, sicut nobis postea * referebat, aliquid fellis tam diutino angore contracti in regem euomere cogitabat, tam placidus repente effectus est, ut nihil animo ipsius umquam equabilius esse potuisset. Inde ad singula respondit: Se quidem negare non posse, primo tot acerbitate nuntiorum fuisse permotum; inter ipsa tamen tacitum crebrius cogitasse, simulatis potius quam ueris minarum intentionibus hec erga se agitari; postremo quoque cuncta dilationum obstacula ex superioribus totius triennii actis uel dictis rescisse, nec esse quicquam reliqui, quod merito odio sui factum suspicari deberet: unde si qua ea essent, se penitus animo depulisse, gratie tantum, quam tam clementi magnificentia obtulisset, gratulari, et quod regii pectoris in hoc et robur constantie et moderationis medie peruidisset temperamentum satis egregium. Rege his in multam gratiam delinito pluribusque eum compellandi parante, munera imperatoria primum excipi postulauit. Quo facto, reditus indulgentiam e uestigio obsecrauit. Rex ammirans: «Quomodo, inquit, hec tam repentina fieri possit diuulsio? Tanto temporis spatio alterutrum expectati, modo uix uisi, ita abrumpemur ignoti? Nunc interim mutuo semel conspectu potiti, parum quiddam cognitio mentium se utrumque aperuit, iterum uisi iam amplius, tertio tota iam plenitudo notionis uel amicitie firmabitur. Inde domino tuo remittendus, digno eo teque deduceris honore.» His iohanne assentiente, secundi legati iubentur intromitti, eoque presente munera que deferebant oblata.

Tunc demum utrisque ad hospitia remissis, post aliquantum tempus iohannes a rege reuocatus, familiaria multa cum eo conseruit. De nostri imperatoris potentia atque prudentia, de robore et copia militum uel exercitus, de gloria et diuitiis, de bellorum * industria et successibus, multaque id generis. Sua econtra iactare, quanto exercitus * robore* omnes* seculi reges excelleret. Ad hec iohannes pauca respondit*, ut possint qualitercumque regis * animum * mitigare *, tandemque * addit * : «Illud uere fateor, regem me hoc seculo * neminem nosse, qui nostro imperatori terra armis aut equis possit equari.»

Rex autem, ira* sedata* aut sopita: «Immerito, inquit, regem tuum celebras.---uerane, an falsa sint, ille inquit, licet experiri.» Rex autem: «Cetera utrumque approbauerim; unum est, in quo illum non satis prouidum esse constiterit.---Quid, inquit, illud est?---Quod potestatem uirtutis sue non sibi soli retinet, sed passus ubere quemque suorum propria uti potestate, ita ut partes regni sui inter eos diuidat, quasi eos sibi inde fideliores habeat et subiectiores. Quod longe est; exinde enim superbia et rebellio contra eum nutritur atque paratur, ut nunc in genero ipsius actum est, qui filio eius per perfidiam subducto, publicam tirannidem contra eum exercuit, ad hoc ut gentem externam Ungrorum per media queque regnorum suorum depopulandam transduxerit .