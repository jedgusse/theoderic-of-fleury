

Tres leguntur in subiecto libello sancte Glodesindis corporis translationes: prima seculo uIII facta, anno incerto; altera anno 830 per Drogonem episcopum, in cuius epitaphio istius rei memoriam consignatam lego his uersibus:

Iste Glodesindis solemniter ossa leuauit,
Condigneque loco condidit eximio.
Ad hanc que solemnior fuit alias duas reuocare uisum est, nempe eam quam seculo uIII factam dixi; et tertiam, que anno 951 ab Adalberone episcopo curata est. Omnes sequens libellus commemorat.
Partibus primis gestorum sacre uirginis, ut dicendi siccitas patiebatur, ex ueterum illarum litterarum situ in noua quadam facie Deo miserante reductis, priusquam reliquis expediendis succedam, lectorem, si quis forte hec in manus post illa sumere non fastidiet, bona uenia paucis oratum uolo, ne me quasi temerarium et omnibus forsitan seriis uacuum mentis quadam nobilitate ad hec denotet prorupisse, causasque equo animo non aspernetur addiscere. In primis quam exordio professus sum, queque ceteris preponderat flagitatio sanctarum nimium importuna, eademque diutina subegit sororum, quibus quidpiam denegare offense pene uidebatur in Deum. Deinde materia tam perspicabilis, quam merito sui prestantissimis quibusque coequanda, in sui commendationem per seipsa sufficiens, animum in se tota cupiditate conuertit. Nec scriptura illa, quamuis silenti feratur auctore, uiribus rerum aliquid detrahit, cum semine utique ac si raro aspersa, non sterilem usibus nostris in immensum extendendam messem produxerit. Neque enim refert quouis indicio ex quacumque cauernula gemma pulcherrima extrahatur, dummodo auaritiam mortalium usu expleat et decore. Et quoniam tanti pretii margaritam, pluribus pretiosis merito preferendam, inter uite huius erumnas multiplices infirmitati nostre solatium tam efficax diuina prestitit pietas, indignum omnimodis iudicabam, si ad tantam gratiam lingue improba et ingrata torperent silentia, ut si non quanto dignum esset eloquii nitore, oratio posset uestiri, nudus saltem sermo prestaret, ne salus, que erat in commune, uideretur mortalibus intercludi.

Non autem certius nos aliquid allaturos hac scripti nouitate fatemur, neque enim intactam ordimur rem, cum alienis tantum uestigiis innitamur. Sed quoniam historia illa beate uirginis simplici, ut forte antiquitas de repente mandauit memorie, stylo compacta uulgo solum erat accommoda; considerantes iam Christo propitio plures disciplinarum studiis eminentes, lectionem insulsioris scripture non sine quadam nausea fastidire; eorum deliciis nostram operam non incongruum estimauimus deseruire. Fidem ergo gestorum et in priori parte, ut scripta prefata monstrabant, interpretatione fida, ut puto, usque ad obitum beate uirginis transposuimus, et nunc sequentibus deinceps pari nihilominus puritate, Christo Domino nostro preuio, meritisque ipsius sponse diuine fauentibus, narrandi ordine eadem uestigia persequemur.

Gratum preterea admodum habemus, quod hec posteriora certiori iam aliquantulum ducunt itinere, temporis maxime notitia, que superiores partes nonnihil infuscat, lucidius insignita. Nam excepto prima fronte nomine Childerici regis, et hoc sub opinione apposito per totam exinde narrationem; quid, sub quo rege uel principe gestum sit, ita siletur, ut etiam ipse Childericus, qui in nece sponsi beate uirginis sententiam ferens reperitur, non satis certos temporis reddat. Hunc siquidem Childericum, si tamen ipse est, fama tantum fert Caroli Senioris non multum superius tempora contigisse, eique adhuc superstite genitorem ipsius Caroli Pippinum prius ducem et maiorem domus, ut tunc dicebatur, in regio culmine superductum, nimia illo socordia et inerti demerso ignauia, rebus regendis non solum minus idoneo, sed per omnia prorsus inutili reddito. Hoc utrum sic se habeat, necne, non equidem in magno ponam discrimine. Ceterum annales seu historici, quos inspicere potui, preter solam Caroli uitam, Raganfredum quemdam continent, de cuius manu Carolus principatum sustulit; Chidericum unus tantum ille annalis quam breuissime adnotat, et famam supradictam sequitur eo deposito de regno et tonsorato, Pippinum ei superductum. Si tamen is de quo fama iactat, ea etate fuisse credendus est; quomodo id, quod in presenti libello reperitur, quod locus coemeterii sanctimonalium ad sanctos apostolos necdum temporis corpore beati Arnulfi haberetur insignis, possit probari, non satis elucet: cum constet beatum Arnulfum longius multo antequam is Childericus fuisse dicatur, e mundo receptum, et ut sacra gestorum eius scripta declarant, uixdum anno dormitionis sue exacte a loco sepulture Mettis relatum. Ea utcumque sint quibusque pro arbitratu in medium relinquentes, non multum utique sententiarum pondus hac adimente ambage; que restant omnino, Domino conatum iuuante, iam persequi contendamus, et translationibus geminis beate uirginis, que successerint uirtutum miracula, queque ad sacratissimam tumuli eius reuerentiam diuersorum langorum sint ostensa remedia, officio non minus deuoto quam debito explicemus.
Ut superior narrationis series comprehendit, postquam sacratissime uirginis corpus intemeratum in basilica sanctorum apostolorum extra muros urbis per annos 254 quieuerat, quedam forte religiosarum supra memorati sanctimonalium coenobii reuelatione diuina se testata est fuisse commonitam, uti maiori ecclesie, que erat loco subteriori, alia adiacens extrinsecus in honore sancte Dei genitricis Marie construeretur basilica, modumque ipsius reuelationis hoc ordine referebat. uidebatur, inquiens, mihi quiescenti beata uirgo Domini Glodesindis super murum ciuitatis stans, lapidem eminus uelut loco designando manu deiicere, meque uerbis insuper compellare: Ibi, inquit, ecclesia fabricetur, et quem in locum lapis casu deuenit, in eo beatissime semper uirginis Marie erigatur altare. Monstrato denique aliam quamdam in partem latere seorsum: Hic, ait, ostium fiat, quo ex ecclesia maiori, hoc est, monasterio, in eamdem peruius nouam sororibus aperiatur ingressus. Hoc somno discusso, cum ceteris retulisset, ancipiti diu hesere consilio, eo quod tunc temporis regie tutele locus subesset, nec nisi ad eum rogatione perlata tale quid aggrediendi eis suggerebatur fiducia. Itaque re celerrime principi insinuata, eoque auctore in negotio exsequendo, ut uisio docuerat, summa facilitate adducto, opus strenue curatur atque perficitur. Edictum insuper regie liberalitatis eisdem sanctimonialibus est adiectum, ut eadem noua, que condenda esset, basilica coemeterium sororum denuo solemniter haberet, ac mox in eamdem basilicam corpus sacre uirginis ex loco prioris tumuli uenerabiliter referretur humandum. Sic et longitudini itineris, quod funeribus ancillarum Dei urbe exportandis laboriosum cernebatur temperatum, et patrocinium multitudini fidelium est copiosissime diuinitus prouisum. Nec ex eo tempore iam, ut prius moris erat, uel ad memoratam apostolorum, nunc beati Arnulfi nomine celebrem, uel ceteras circa urbem basilicas cuiuslibet earum est funus elatum; sed uelut matri filias ut uiuentes deuotis obsequiis, ita seculo functas sub tempus glorificationis sue debita corporis uideas adherere quiete.

Fabrica igitur noua ecclesie ad summam manum perducta, ad locum sepulcri plebe tota certatim undique accurrente, mira alacritate contenditur, effossaque humo circumiecta, ac lapide monumento subducto, reperiunt sanctam toto adhuc corpore integram, nulla illius tam diutini sepulcralis situs signa in carne monstrantem, sed ac si die eodem esset deposita, gratiam totius corporis referebat. Que ibi letitia, que intimi calore gaudii lacryme prorumpentes beatam illam de tanta uisione tenuerint frequentiam, melius uerbis succumbere, quam parum digne dicere, quod utique dicendo minus reddiderim. Nam et si quid forte sermo possit explicare, id multo uberius ea fidelis populi tunc euicerunt obsequia. Tandem incomparabilem thesaurum pia auiditate exceptum cum solemni coelestis pompa triumphi laudes Deo sacris ordinibus concentu religioso in coelum tollentibus ad preparatum sibi noue basilice deferunt habitaculum. Ibi sanctimoniales inestimabili in eam deuotione feruentes, corpus beatissimum, tamquam tunc primo uita excessisset, de more ecclesiastico lauant atque exornant. Inter lauandum quedam sanctimonalium diutino languore obsessa, uitamque ipsam in ancipiti trahens, spe salutis non frustra presumpta, ad locum lauacri fiducialiter uenit, et faciem sancte digito leui tactu compressit. Illico digitum redeuntem sanguis ex facie uirginea prodigio mirabili est subsecutus. Omnibus ibi pariter consistentibus, et in exemplum Dominici lateris miraculo stupentibus, cruor isdem palam apparuit. Cumque eadem uix, ut dixi, religiosa femina supremum halitum retineret, repente uires iam morbo exhaustas paulatim sibi redire persensit, et mensibus sex tante rei testis postmodum superuixit. Expleto omni pii amoris circa sanctam uirginem ministerio, deposuerunt eam item in sarcophago nouo, ad dexteram partem altaris sancte Dei Genitricis, humoque desuper aggesta, diligenter componunt.

Aliquantum postea fluxerat tempus, et ecce nocte quadam cuidam uite continentioris femine in uisu a quodam dicebatur, quod corpus ipsius beate uirginis mus infra sepulcrum corrumperet, atque id ipso sopore monumentum sibi uidebatur aperiri, et murem, qui iam pollicis pedis dextri partem corroserat, ipsa que hec uidebat, expelleret. Expergefacta diluculo, rem matri congregationis, ceterisque sororibus narrat. Ad id explorandum ministros sacrorum acciri continuo placuit. Qui de more Christiane religionis litaniis et orationibus pro re prosperanda peractis tumulum reuerenter aperiunt, et ad certa indicia uisionis pollice pedis dextro cruentato reperto, soricem depellentes, et uia in reliquum penetrandi obstructa, sepulcrum, ut prius, obcludunt et muniunt.

Quieuit in eodem loco corpus sacratissimum usque ad tempora imperatoris piissimi Ludouici Carolo famosissimo ac maximo imperatore progeniti, ubi pluribus se frequenter uirgo beata publicauit uirtutibus, multaque infirmantium curatio sanctitatis eius et meriti apud Dominum prestantissimi testimonio fuit. Ea quamuis incuria antiquitatis scripto minus sint tradita, memoria tamen ex narratione precedentium subinde in succedentes transfusa, que res omnes uetustate et senio fugientes durabili reparat nouitate, semper eam ostensione signorum floruisse non tacet. Que autem posteriori etate, otio iam segniori submoto, littere signauerunt, facile insinuant quanta fides preteritis possit haberi, nec minus claris in illo tanti temporis spatio miraculis eam celebrem exstitisse. Frustra autem hec in commendationem eius requiri uidentur, cum certe id unum tanta presentia deitatis concessum corpus scilicet per tot annos sine corruptione seruatum cuncta exsuperet admiranda, quocumque casu extra potuerant prouenire. Ubi simul datur intelligi in quanta gloria beate immortalitatis eius spiritus illic ubi uere est, totius mutabilitatis expers triumphat, cum hic et illud, quod corruptibile fuerat datum, ingentis meriti uiribus ipsa conditioni mortalium iura imposita tam potenti gratia superauerit.

Quod utique Dominus ad commendendam gloriam purissime castitatis eius oculis humanis ostendere uoluit, ut palam claresceret, quo premio apud eum soleat compensari carne pre eius amore contempta solis ipsius herere compleximus, quodque uirginitas, que supra quam iussum est facit, plusquam promissum est meretur. Posse sane ex diuino duntaxat munere ante illam generalem corporum resurrectionem carnem hominis cuiusquam integram per tempora durare aliquanta, licet plurioribus idoneis scriptoribus multa lectio testis defendat, unum tamen in hanc partem sanctum Bedam presbyterum adduxisse sufficiat; qui in historia gentis sue, que iam ecclesiasticis auctoritatibus merito recte fidei et sane doctrine adminiscetur, de beato pontifice Gutperto refert, quod postquam 12 esset annis sepultus, integro corpore sit repertus. Idque plenius in libro de uita ipsius exsequitur. Simile etiam de quadam mire sanctitatis regina Edeltrude commemorat. Sanctum quoque Patrem Hilarionem Hieronymus non solum carne, sed etiam uestibus intaminatis post aliquantum temporis sepulture, a discipulo eius scribit inuentum et sublatum. Ceterum non hec in obfuscationem illius supereminendi et Domini glorie singularis de preconio sanctorum attolimus. Christus siquidem nature nostre particeps factus, non culpe, sicut pre filiis hominum gratia ampliori plenus, uere et naturaliter Dei Filius exstitit Deus; ita caro eius iuxta prophetam paululum in sepulcro requieuit in spem resurrectionis quantocius secuture; et anima, qua inferno nullatenus potuit detineri, citius corpus repetente, Sanctus ipse sanctorum, nec in ipsa carne, quam mortalem assumpserat, ullam est corruptionem expertus. Est maxima utrique seruorum ac Domini distantia. Ille, ut qui animam, quando uellet, ponendi, et cum uellet, iterum sumendi, solus habuit potestatem, morte sibi sponte admissa, infra breue tempus claustris sepulcri contentus uirtute mox proprie maiestatis mortis legibus fractis uictor per se ipse surrexit; sancti uero corpore hoc mortali natura ipsi toti mortales egressi, spiritu ad eum qui illum miserat, reuolante, caro lege primi hominis ad terram reducitur. Sed quia mirabili commercio natura utraque carnis ac spiritus concreta, dum in presenti ad diuina se exercet, mutua inter se expendunt operandi officia, ut spiritus per carnem, caro per spiritus bona quelibet operentur, et hec simul dum uiuunt, Christi templum, et quasi quedam arca testamenti diuinam seruans scientiam habentur; mox ut spiritus ab auctore reposcitur, corpus in quo tot sacrata diu seruabantur, uice templi Dei, et arce illis sacramentis plenissime digne a fidelibus reuerendum excipitur et seruatur, donec in fine temporalium eterna utraque substantia reddita in unam, ut prius, compaginem, gloria tamen prestantiori, amicis postea nulloque inter se dissidentibus nexibus reparentur. Si ergo bonitas potentie Dei, que suam sanctam ex uirgine carnem nulli corruptioni subdi permisit, sanctorum quorumdam per aliquot tempora gratuito munere seruari uoluit corpora incorrupta; hec laus inferiorum nihil illam summe singularem Dei Christi omnium superioris comminuit: quin potius hec, que per se obscurarentur, luce illius immensitatis ornantur. iam de secunda transpositione seu translatione sacratissime uirginis ordinem prosequamur, et quantis signorum splendoribus ad consolationem mortalium sponsam suam rex illustrauit angelorum, meritis ipsius iuuandi coepti operis termino intendamus.
Ludouicus imperator, de quo premisimus, filius Caroli Magni, cognomento Pius, post patris gloriosissime exactum imperium, in nullo inferiori fastigio rerum potiebatur, anno ab obitu patris decimo septimo, cum incarnationis Dominice octingentesimus tricesimus ageretur annus, et sedem apostolicam Rome Gregorius quidam occuparet, qui duobus Eugenio et ualentino festina tunc recens sese morte consequentibus, quorum prior tantum triennum, sequens uix mensem superfuit, successerat, tuncque tertium apostolatus sui annum agebat. Hanc autem sanctam sedem Mettensem Drogo eiusdem imperatoris Ludouici frater iam per annum tuebatur octauum, qui etiam uices apostolicas in cunctis Galliarum partibus priuilegio ab ipsa sede Romana cum pallii auctoritate et nomine summi archiepiscopatus accepto, ut amplissime dignitatis uir sustinebat. Cum igitur ad id usque temporis, corpus beate uirginis in dexteriore, quam prediximus, parte altaris basilice noua sancte Dei Genitricis humo mansisset reconditum; dispositio illa superna, cui cum omnium que condidit, tunc maxime suorum cura exstat precipua, in ipso quoque corpore ad oculos hominum merita ipsius sacre uirginis, quanti apud se semper existerent, patenter uoluit demonstrare. Coepit enim tunc temporis sepulcrum ipsum de terra se sponte subrigere, et mirum in modum, ita ut nec in terra eadem uiciniora tumuli loca apparerent, nec in murali constructione desuper composita. Huius rei nouitas, dum ad notitiam supra memorati pontificis peruenisset, morarum impatiens mox in crastinum fidos ad hoc inspiciendum sacrorum ministros cum archidiacono maiore, quem chorepiscopum dicunt, direxit. Qui uenientes et cuncta uiris, ut relatio pertulerat, approbantes, ad rem continuo certam renuntiant. Episcopus ad hanc relationem de eadem sacratissima uirgine, que fuerit, queue ei conuersatio uel uita uiuenti fuerit, que utique nondum satis uulgata claruerant, sollicitius disquirit.

Ubi cuncta ex ordine ab ipsis qui uiuam ipsam in corpore uidere potuerant, quorum pars multa adhuc supererat, didicit, gaudio misto admirationi non minimum percitus, ac diuino nescio quo nutu impulsus, ad hoc hortatu addito plurimorum, de ea subleuanda ocius capit consilium. Ne cui autem incredibile uideatur eius temporis aliquos tunc esse potuisse superstites, chronica a tempore Childerici regis ex Pippino per Carolum in Ludouicum deducta, facili id probat indicio, que utique non multum super octogesimum reperitur annum: idque tempus etate unius hominis non difficile durare conuincitur. Antistes igitur reuerentissimus cum sacra clericorum ac populorum frequentia, ad locum per semetipsum accedens, religiosis uotorum supplicationibus ritu solemni premissis, patefacto sepulcro, ipse propriis ulnis miro, et supra quam credi possit, religioso in eam feruens officio, sancta uirginalia membra, que utique tota adhuc compage integre tenebantur, e tumulo subleuat, et feretro impositam, laudes Deo, gloriam Christo, totis certatim turbarum et populorum agminibus personantibus, ad maiorem ingenti triumpho basilicam perferunt. Est ipsa basilica maior, que adhuc cernitur, paulo a muro ciuitatis disiuncta: in cuius fronte orientali foris murum urbis, illa noua, de qua supra exposuimus, sancte Dei Genitricis exstiterat ad coemeterium puellarum exstructa. Ipsa autem maior basilica antiquo ab initio nomine et honore sancti Sulpicii Biturici episcopi et confessoris sacrata habebatur. Ipsa est, quam beata uirgo, dum uiueret, a parentibus suis ad usus diuinos predio concesso iactis fundamentis monasterium instituerat. Edicta quoque publica de possessionibus eiusdem monasterii in cunctis scriptis, uel polypticis, uetusto stylo et calamo editis, nomen ipsius beati Sulpicii continent, et tota ratio iuris hereditarii ipsius loci rerumque supputatio, quam abbatiam dicunt, eius nomine appellatur. Dicitur tamen et nomine sancte Dei Genitricis, addito etiam beati Petri apostoli, aram ipsam maiorem simul cum ipso confessore esse dicatam. In hac ergo basilica, sarcophago nouo post sacrum altare uenerabiliter preparato, sanctum et pretiosissimum pignus honore et cultu, quo ampliori ualuerunt, diligentissime collocarunt.

Mirabilia mox per uirtutem Christi tam iucunda et salutaria illic coeperunt clarescere, ut quanti uirginei meriti gloria apud Deum constare crederetur, ad hec ipsa nostra, id est humana iudicia, certioribus ipse Dominus comprobare dignaretur preconiis. In quibus corporaliter quoque non desinit adimplere quod per uirum Dei in libro Regum loquentem ad Heli protestatur: Quicumque, inquiens, honorificauerit me, honorabo eum; qui autem contemnunt me, erunt ignobiles . Quia enim hec sancta et sepe dicenda sancta puella, Dominum in suo corpore iuxta Apostolum glorificauit, et reuerenter amore uirginitatis portauit; ideo gratia copiosior, ut iam de illa immensi ponderis coelesti taceamus mercede, etiam in hac mortalitate eam et manentem in corpore est comitata, et exstincta nunc ipsa illius membra ingenti honore prosequitur. Contemptoribus autem Dei et conculcantibus ea que sancta sunt, et qui iuxta Sapientiam uidentes iustos. et non intelligentes, nec ponentes in precordiis talia, illa que in eodem libro contexuntur iure conueniunt. Condemnat autem iustus mortuus uiuos impios . Et paulo post: Post hec erunt decidentes sine honore et in contumelia inter mortuos in perpetuum.

uerum de ipsis signorum uirtutibus iam plenius disseramus. Feretro, ut superiora retulerunt, ex sepulcro priore imposita, priusquam altero reconderetur sepulcro, quidam ex multo iam tempore cecus, nec ultra in reliquum uidendi sperans subsidia, ad feretrum subito spe meliori animatus accessit. Nec mora, ope sacratissime uirginis desperatum diu lumen perfecte recepit. Item mulier quedam multorum similiter annorum cecitate tabescens, sub ipsa fere hora ibidem per gratiam Christi illuminata est.

Postquam uero tumulo sacra sunt membra recondita, quedam simili modo longa luminis amissione multata, ut signa, que Dominus per merita beate uirginis operabatur, queque fama ueloci iam totam commouerant urbem, audiuit, quanta potuit celeritate ad sanctum sepulcrum contendit: ubi diuinum per famulam ipsius humo porrecta implorans auxilium, dum aliquot ibidem excubat noctes, quesitum tandem integre lumen adepta est.

Sub idem tempus femine tres febribus nimiis ex diutissime tracto languore omnibus pene membris exhauste, que in uana medicorum cura multoties sibi frustra adhibita, censu pauperum perdito, et onus geminauerant paupertatis, et remedii nihil omnino attulerant; audita relatione ingentium mirabilium, ad uirginis sancte sepulcrum se fide non cassa propere contulerunt. He mox ut limina edis sancte contigerunt, uirgine in sui auxilium precibus credulis inuocata, integerrimam membris omnibus recuperauerunt salutem. Et in quo auaritia semper, curationum carnalium comes, illa sue, qua in miserorum corpora uel opes deseuit, artis expensa potentia, tota defecerat; fides sola, que gratis cuncta ferre consueuit, quod suum est, solita uelocitate restituit.

Alia item femina morbo adeo grauissimo longissime egritudinis lecto decubans tenebatur, ut solo spiritu tantum superesset, cui quidquid humana adhibuerat manus, frustra totum id fuerat: quin etiam ipsa spe salutem sibi ultra posse restitui iam penitus deserebatur. Hec, quo nescitur instinctu, nisi forte ut post satis claruit, Deo cui suorum omnium cura est, inspirante, qui eam ex huiusmodi fouea desperationis gratuita bonitate sua eximere uoluit, et fomentum boni operis, quamuis tenuiter in ea accensum, non prorsus patiebatur exstingui, ad limina sacri monasterii inter manus se ferri fecit: que ubi iam septum seu atrium, quo monasterium ambiebatur, ingressa est, gratia omnipotenti Deo uoce, qua ualuit, agere coepit; quia quod numquam sperare potuerat, sed nec aliquando fieri posse credebat, illuc se diuina misericordia uenire concesserit. Cum uero portas sancte basilice primis attingere coepisset uestigiis, paulatim languore mitigato se conualescere; quantoque proprior sacrosancto corpori accedebat, tanto longius egritudinem a se remoueri, et melius subinde sibi uires et sospitatem sentiebat succrescere. Deinde cum ipsa sui ipsius quodam miraculo stupens, huc illucque quasi spatiabunda basilicam obambulare coepisset, et gratias uocibus apertis non modicas resonaret; post modicum ad sacri tumuli pauimenta supplicatura prosternitur. Ibi enixius oratione profusa, et aliquamdiu inter altare et sepulcrum pernoctans, paucis post diebus integre sanitati est restituta, ut illius diutini et desperati languoris nulla in se indicia senserit resedisse.

Die quadam sanctimonialibus rem diuinam in ecclesia agentibus, mulier ignota, oculis capta, alia quadam sibi manuductum prebente, in conspectu earumdem puellarum Dei psallentium, ad gradus usque, quibus ad altare conscenditur, peruenit. Quos ubi pretergressa, propius altare sola tunc ipsa concessit, palpebris, que longo et tenaci situ diu herebant occluse, in aliis quantulum lumen percipiendum repente diuisis, ignotam quamdam se ducere mirata conspexit; subitoque clamore emisso, suam que solito sibi dabat manum, coepit inquirere. Qua diuinitus forte subducta nusquam accurrente, ab ipsa ignota, quam sub dubia adhuc luce uix cernere poterat, usque ad sepulcrum uirginis, parte que caput respicit, est perducta. Ibi orationi prostrata, ubi surgens tremebunda et stupida e regione tumuli constitit, pro sepulcro ipso nubem quamdam sibi apparere putabat; et mirabatur quod nubes, que altius in ere ferri consueuerunt, tam uicine tunc terram tangere uidebantur. Sensim deinde ei lux clarius magis ac magis coepit infundi, donec caligine tota oculis submota certo et uero intuitu, quia sepulcrum esset, quod pre oculis situm habebat, plane cognosceret. Tunc ubi esset, uel qualiter illuc aduenisset, attonita, nihilque circa se quod recognosceret uidens, anxia herebat et stupens; et quod adhuc pauorem augeret, iam nec ipsam ignotam personam, quam se paulo ante precedere, et illuc adduxisse mirabatur, ultra uidere preualuit. Dum ergo in hoc moerore diu contabesceret, tandem ad se reuersa, beatam Glodesindem sibi apparuisse, et se illuc perduxisse, ac suis meritis lumen sibi recuperasse, certissime cognouit, atque in gratiarum actionem prorumpens, iamque clare omnia cernens, Dominum et sanctam uirginem publicis uocibus collaudabat, nec iam ulterius duce indigens, uiam libere quaquauersum exsultans ingreditur.

Non multis hinc exactis diebus, rursus alia multi item temporis ceca ad tumbam sanctam deducitur, illucque cum ceteris languentium turbis illic excubantium per totam noctem diuinum cum precibus prestolans subsidium, matutinali officio de more ab ancillis Dei peracto, uidit sibi beatam uirginem propius accessisse, et digitis propriis oculorum palpebras, quasi uiolenter ab inuicem separare. Nec mora, puro lumine reddita, meritis uirginis sacre plurimis postea annis testis superfuit.

Quidam preterea mirabili narium horrore grauiter spirans, ita ut ne eminus quidem ei a quoquam facilis esset accessio, in quo cura a diuersis mederi cupientibus ei sepe adhibita, uane per omnia cesserat, ut rumorem longe lateque currentium gaudiorum, que in Mettensi ciuitate ad memoratum monasterium per gloriosi meriti uirginem Glodesindem fiebant, audiuit, illuc festinus accurrere studuit. Quo postquam peruenit, et ecclesiam ingredi uisus est, omnes nimio ex naribus prodeunte offensi fetore, fugere ab eo in diuersa coepere. Ille quem anxii doloris causa presens monebat, et poenam suam secum circumferens se fugere ipse non poterat, pudorem hominum necessitate deuincens, et de eo, qui leprosorum et cruore fluentium contactum non spreuit, et morbos atque infirmitates miserorum curare descendit, nullatenus diffisus, ad sepulcrum omnibus salutare cum ceteris infirmis processit, ibique lucernam, uotum sanctorum manu protendens, et pro salutis sue recuperatione enixius supplicans, misericordie coelestis exspectabat aduentum. Nec prius a fidei sue instantia destitit, quam ope ingentis meriti uirginis, illa omni obsceni odoris foeditate careret, et communi deinceps hominum frequentia, et solitis salutationum et confabulationum occursibus sine cuiusquam molestia frueretur.

Item mulier iam decennio ceca, nec spem in reliquum uisus retinens potiendi, diuinitus, ut estimatur, commonita monasterium petiit. Que ecclesiam ingressa, ut tumultum infirmantium, qui plurimi sedentes sepulcrum circumsepserant, audiuit, uocibus altius emissis in auxilium sui Glodesindem, itemque nomine ingeminans inuocabat, Deumque sibi peccatrici propitium fieri precabatur. Mox uirtutis superne largitate luce recepta, leta discessit.

Et ne singulis quibusque personis diutius immorati tediosi, et ob hoc merito refugiendi scriptoris culpam incurrisse uideamur, si quid memorabilius duntaxat exstiterit, quam succincte notato, turbam curatorum in numerum quemdam redegisse suffecerit. Ordinem sane, ut sibi subinde operatio uirtutum successit, quoquam cauemus inuertere; sed sicut scriptura ipsa ueterior retulit, que utique unamquamcumque narrationem iuxta ordinem temporis ita antecedenti subtexuit, ut quod prius factum sit, prius scriberet, et quod deinde mox est subsecutum, e uestigio redderet; sicque usque ad certum tempus serie totius catalogi texeretur, licet fidi interpretis uitio denotandi, per omnia sequimur.

Quinque ibi femine, diutina olim cecitate multate, Christo Domino illuminante ad gloriam et commendationem sacratissime uirginis diu desiderati luminis gratiam receperunt. Exinde mulier quedam per tres catenus annos pedem utrumque et manum unam gerens distortam, auditis tot mirabilibus, illo ocius se ferri rogauit, allataque pauimento sepulcri prostrata, fletuque multo et precibus se ob peccata propria hec pertulisse testata, tandem in commendationem pie et recte acte uirginitatis, in conspectu multorum circumstantium directa in integrum perfecte sanitatis officium, discessit incolumis.

Septem post hanc, mares tres, femine quatuor, tenebris oculorum iamdudum damnati, ad laudem clarissime uirginis, et semper lumine eternitatis splendentis, luci uidende sunt restituti.

Parum est circa presentiam eius sacratissimi corporis crebras factas esse uirtutes, absentes quoque nomine eius inuocato per gratiam Christi, qui in omni parte mundi cum sanctis suis et manet et operatur, plurima sibi adfuisse sensere subsidia, quod uel ex his, que licet exigua subiicimus, colliquebit.

Clericus monasterii ipsius uicem officii ecclesiastici in ordine proprio administrans, cui nomen Fulgubertus erat, fluuium ciuitati a parte orientali contiguum, qui Sallia dicitur, causa aliqua perurgente traiicere gestiebat, qui ubi ripe accurrens nauigium nusquam uidit adesse, diu si quis forte quacumque ex parte fluminis adueniret, operiebatur. Hac exspectatione, ut fit, tandem defatigatus, humoque paululum reclinatus, somno corripitur; experrectus, nec quid etiam tum ad traiiciendum spectans consilii, dum iam semetipsum morarum, quas sibi tandiu frustra insumpsisset, accusans, deliberaret recedere, repente ori subrepsit sanctam uirginem nomine inclamare. Postquam uocem aliquot intra se momenta sustinuit, et ecce respiciens nauim sibi in loco littoris, quo stabat, ex improuiso uidet assistere, que quo ordine absque humano ministerio adducta sit, cum omnino non posset coniicere, diuinum tantummodo opus, cui omnia famulantur, et merita sacre uirginis, quam inuocasset, sibi id certum tenuit prestitisse. Stupensque hoc tanto miraculo, et gratias, ut par erat, immensas omnipotenti Deo sancteque uirgini reddens, fluuium, ut desiderauerat, transit. Hucusque tam ingentis facti ipse post fidelis relator sancte iuratus asseruit nihil se confinxisse, sed, ut sibi uere contigerat, fideliter enarrare.

Pauper quidam longe ab urbe commanens, qui uitam arte tantum piscatoria tuebatur, die quadam ut monasterium predicte uirginis adiret, mente concepit. Qui simplicitate rustica, non tamen improbanda, uacuus illuc procedere nolens, quia aliud forte sibi non suberat, flumen petere, piscemque, si quis forsitan occurreret, ferre disponit. Mox nauicula conscensa, iacto recte piscem preter spem inuoluit non modicum; dumque littus tenere deproperat, ocius piscis ex recte uiolenter eluctatus in flumen elabitur. Hic rusticus uehementer animo consternatus, uoce lacrymabili: Sancta, inquit, Glodesindis, redde quod tibi ferre disposui. Hoc dicto, rursus rete flumini merso, idem qui prius piscis preda fugitiua concluditur, uotumque, ut mente decreuerat, monasterio delatum et redditum.

In curatione uexatorum non minori gratia sanctam hanc meritis potentibus preualere plurima prodidere frequentius documenta, quibus hec fidem facere uel sola sufficiant.

Rustico, de quo prediximus, piscem uotum ferente et abeunte, sub ipso fere articulo temporis in loco eodem faber quidam imperatorius de uilla iudicio aduenit. Hic iam per annos undecim grauiter demone agitatus, multa sanctorum martyrum loca etiam in longinquiora Francie ad sanctum Sebastianum Suessionis, cuius non multo ante idem temporis reliquie ab urbe Roma illuc dicebantur delate et apud sanctum Medardum recondite; seu ad sanctum Quintinum uiromandis, atque sanctum Dionysium Parisius, multorumque preterea sanctorum memorias spe recuperande salutis circuierat; sed eius curatio diuino quodam arcano, non per impotentiam sanctorum differebatur, sed huic sancte uirgini, cum qua manus Domini tam efficaciter operabatur, certissime est reseruata. Huic quoque carnalis medicine industria, si qua posset arte succurrere, multa uane remedia adhibere conata est, nihilque opis prorsus attulerat. Tandem Dominus uolens apertius demonstrare frustra eum tot in longinqua toties expetisse subsidia, cum de proximo uelocior ei salus posset occurrere, ut de miraculorum tanta, que ad sepulcrum reuerentissime uirginis Glodesindis fiebant, audiuit frequentia, Mettis quam celerrime potuit, peruenit, atque basilicam beate uirginis ingressus, penes tumbam ipsius se collocauit. Ubi cum aliquamdiu iacuisset, impurus ille ac teterrimus spiritus presentiam tante sanctitatis non ferens, nihil deinde uiris in homine possidens, uiolenter pulsus abscessit.

Post hunc mutus quidam ab infantia illuc accedens repente ante corpus sacratissimum absolutissimam oris libertatem est consecutus. Eodem modo et mulier itidem, ex quo nata est, muta, uirtute uirginis loquelam ibidem recepit. Item femina quedam demone diu atrociter captiuata illuc deueniens aduersario depulso, sui compos atque integra mente regressa est. Claudus quidam ex uilla Lauriaco in loco eodem potenti uirtute uirginis pedes, quos ualida tabes distorserat, in usum libere gradiendi directos recepit. Mulier ab annis plurimis ceca, de uilla Arcuntiaco, aliquo tempore ad sanctum sepulcrum cum infirmis ceteris excubans non post multum temporis luce donata est. Similiter et alie due cecitate damnate gratiam diu amissi luminis per beatam uirginem receperunt.

Multa preter hec et pene innumerabilia apud eius perpetua uirginitate beatissimum corpus ex tempore memorati Drogonis archiepiscopi per annos circiter sexaginta sub presulatu Aduentii eidem succedentis episcopi, imperantibus Lothario seniore, et post eum Lothario iuniore, sunt ostensa miracula, usque ad tempora Walonis, qui prefato Aduentio successit, que ex incuria scripto non sunt commendata. Que uero sub ipso Walone, uel successore ipsius Rotberto, sunt gesta, ordo subsequens declarabit.

Antequam ad reliqua progrediamur, quando res ita monet, et se occasio prebuit de memoratis primis duobus se subinde consequentibus episcopis, sed et de statu temporum aliqua breuiter adnotanda putauimus, ea precipue causa, quod alterius eorum, id est, Aduentii, temporibus, monasterio huius sancte. uirginis plurima regali munificentia sunt collata beneficia, regisque Lotharii iunioris edicta testamentalia penes ipsas ancillas Dei usque hodie manent, que suasu coniugis sue Teutberge regine, interueniente eodem Aduentio episcopo, eis et de nouiter datis, et de antiquioribus restitutis, siue etiam de immunitatibus eiusdem monasterii regia auctoritate constant liberalissime attributa. Nam et ipsa Teutberga regina loci ipsius regimen tunc tenebat, que etiam ibi quiescit; sed et quis iste Lotharius fuerit, et ex occasione eius aliqua supra repetere non ingratum esse lectori arbitramur, ut ex notitia temporum ualidiores narrationi uires accrescant. Hic est Lotharius iunior filius illius Lotharii senioris ex Ludouico Pio geniti, qui post mortem ipsius pie memorie patris sui diutina dissensione cum fratribus suis Ludouico Germanorum rege et Carolo, qui post imperator factus est, cupiditate imperii habita, tandem grauibus et intestinis odiis funesto ritu inter se longe prius protractis, in pago Autissiodorensi loco, qui dicitur Fontanetum, prelio atrocissimo, et absque exemplo cruentissimo, cede miserabili conflixerunt, adiuncto eis Pippino Aquitanorum rege. Pace tamen post inter eos facta, diuisoque regno, hec pars Francie, que Rheno et Mosella limitatur, additis pro consensu et firmitate pacis quibusdam ciuitatibus et regalibus abbatiis ultra citraque, eidem Lothario cessit, eiusque exinde in id usque temporis nomine regnum Lotharii appellatur. Ipse non multo post cuncti seculi rebus sponte abiectis, monachum in Prumia monasterio professus, ibidem quieuit, ubi et sepulcrum eius celebre usque habetur. Successit eidem filius et equiuocus hic iunior Lotharius, de quo fama satis dolenda uulgatur, odio Teutberge huius quam diximus, regine, et illicita superductione Waldrade. Que miserabilis species facti cum faciem rerum luctuoso foedasset exemplo, totum pene orbem in sui commouit inuidiam. Nam et quod multo amplius expauescendum, primarum sedium antistites Tietgaudus Treuerensis et Gonterus Coloniensis huius exsecrandi connubii assentatores, cum uiderentur sapientes esse ingenio, et litteris diuine humaneque eruditi, insipientie deterrimi sunt facti fautores. Unde a papa Nicolao Romam euocati et ante sacratissimum corpus beati Petri synodo, tam Italie pene totius, quam et pluribus Galliarum episcopis congregata auditi, et culpam pretextu coniugii ornare diu conati, tandem fraude captiosa, qua capere se alios arbitrabantur, ipsi capti, papa Nicolao cunctis assentientibus damnati, et gradibus sunt ecclesiasticis multati; rex quoque cum Waldrada et cunctis eius scandalis participantibus pariter anathematizati. Et, ut multa ad alia tendens preteream, qualiter ipse Gonterus factum suum tuens, in papam ipsum publice multis inuectus, iniusto se iudicio alligatum testatus sit, et ut paruipendens apostolicam censuram, domum nec uenia petita, nec impetrata reuersus, missas, et in die sacrosancte coene absolutionem et chrismatis actionem uictus peregerit. Hoc tantum in terrorem eorum, si qui forte talium unquam erunt participes, dixisse sufficiat, quod socius eius Tietgaudus Treuerensis peregre Rome excommunicatus interiit. Lotharius rex, licet correctionem promiserit, et reginam Teuthergam in honore suo, ut uidebatur, receperit; post tamen Romam ueniens a papa super fide coniugis requisitus, et metu culpam inficiatus, ea conditione, si uera fateretur, missas a domno papa in sancto Anastasio audiuit, et corpus Dominicum de manu eius infelix presumpsit. Inde patriam repetens, repente miserrima clade suorum pene in ipsis Rome portis exorta, nec mora, nec requies morientium erat, donec tandem dum ocius festinat, iam fere omnibus suis assumptis, Placentiam usque cum paucis peruenit: ubi circa horam nonam cum incolumis resideret, repente percussus obmutuit, et mane morte miserabili defunctus ibi in quadam uilissimi operis basilica est obrutus. Eius morte Aduentius episcopus cognita, nuntium ocius Carolo regi Francie occidentalis dirigit, eumque Metim deductum, associato sibi Hincmaro Remorum archiepiscopo; corona secunda, preter eam, quam habuerat, in ecclesia beati Stephani, que dicitur domus episcopii, capiti iterato imposita, regem super duo regna constituit. Hec, ut episcopi cuius mentio facta fuerat tempus magis claresceret, paucis inserta sunt.

Huic Aduentio successit, ut diximus, Walo episcopus, quo tempore Berthulfus Treueris preerat archiepiscopus, ipso adhuc Carolo superstite, et ioanne quodam uniuersale nomen pape tenente, a quo et ipse Walo pallium promeruit. Qui Walo, dum uix septem annis ecclesiam rexisset, excursione Nortmannorum, postquam plures Galliarum partes peruagata fuerat, usque Treuiros accedente, dum eis incaute manuque impari congredi parat, usque ad locum, qui dicitur Remicha, in littore Moselle, obuiam uenit Nortmannis impetum minaciter facientibus: dum his nulle ad resistendum suppetunt uires, non prelium iam illud, sed strages miserorum fuit, ibi episcopus cum ceteris obtruncatur. Corpus post cladem Metim relatum, et in basilica sancti Saluatoris, quam ipse in sepulcrum sibi pridem a fundamentis exstruxerat, sepultum. Huius igitur temporibus iamiamque obitu ipsius imminente, luctiferum quid monstro ipso presagante, a parte sepulcri sacre uirginis, que pedes respicit, oleum non phantasticum, sed uerum, dictu mirabile! uisum est emanasse. Hoc non modo ipsis sanctimonialibus uel edituis, qui noctu atque interdiu sacri sepulcri adherebant excubiis, uerum toti urbi perclaruit. uiderit quisque in quam partem hoc interpretari uelit. Illud certe multorum et uisus probauit et tactus; diuque ita emanans ille liquor effluxit, ut specie et usu oleum palpabile representaret, et a parte pedum ad capitis usque confinia sepulcrum madefaceret, et uase exceptum diutius postea est seruatum, multique pro diuersis incommodis eo tacti et uncti uera retulerunt remedia. Opinio uulgi erat, et quibusdam reuelationibus sibi plures ostensum esse dicebant, lacrymas eas sancte uirginis esse, quibus imminente urbis interitu, iram Domini auertere laborabat. Non usquequaque error damnandus, qui licet et ex simplici mente descendens, nonnihil tamen intelligentie perspicitur continere: siquidem oleum figuram misericordie, lacryme motum exprimunt indulgentie. Etsi enim in illa summe letitie ciuitate dolor nullus, nulle omnino sint lacryme, ubi absterget Deus omnem lacrymam ab oculis sanctorum; non incongrue tamen Dominus oculis humanis huiusmodi speciem ostendere uoluit, per quam prudens quisque colligeret, qua suauitate, quoue lumine in conspectu claritatis Dei anima illa sancta gauderet, cuius hic exstinctus cinis tam iucundo cordibus et pulcherrimo oculis mysterio resplenderet. Exitus tamen rerum edocuit, quid beata uirgo in occulto pro ciuitate obtinuerit, cum eam ita periculo proximam a barbarorum infestatione, et si non lacrymis, certe precibus uirginis inenarrabilibus Christus inenarrabiliter flexus immunem reddiderit.

Sub eo etiam, qui huic post annum subrogatus est, episcopo Ruotperto gentis Alemannorum uiro clarissimo, olei similiter emanatio ex ipso sacro sepulcro frequentius uisa est profluxisse, ut a latere monumenti longius in riuum per pauimentum decurreret. Hoc ab ancillis Dei spongia collectum, et uase uitreo dum impleretur destrictum, super sanctum sepulcrum est reuerenter appensum; de quo, ut predictum est, plures sibi remedia presumpserunt.

Et ut non uani quid simile hoc estimari daretur, illud palam cunctis et tunc temporis factum est, et per multorum ora, qui uiderant, exinde ad nos usque cucurrit, quod ibi ex ipso oleo contigit. Erat sancte edis illius custos, nomine Doda, quam una sororum, cuius cure erat oratorium quoddam sancte crucis infra septa ipsius monasterii, importune rogauit, ut uas uitreum, quod oleum illud diuinum continebat, sibi ad idem cure sue oratorium, quasi maiori reuerentia a se ibi seruandum tribueret. Que dum leuitate admodum temeraria manum super sepulcrum, quo uas appensum meminerat, porrexisset, ut poscenti daret, nusquam inuenit. Mirata et tremens, dum item itemque palpando sollicitius exploraret, nec sentire ullo modo posset, cum tamen ibidem uas idem ut positum fuerat dependeret, ridiculo satis diludebatur errore. Cum ceteras aduocasset, ipseque similiter cum ea diutius errabunde pre oculis semper haberent, nec uiderint; lucerna adhibita circa sepulcrum huc illucque uana indagine perquirebant: tandem postquam satis iam ludibrio huiuscemodi sunt fatigate, uix aliquando contingere potuerunt depositum. Partem ipsius liquoris eadem custos sibi presumens, fratri suo uiro religioso presbytero Angelerio ad ecclesiam sancti Saluatoris in eadem urbe pro reliquiis munere misit, uas ipsum cum reliqua parte petenti socie tribuit, et oratorio supra dicto ab ipsa est deportatum. Mox ipsa custos temeraria pro tam improbo ausu amentia se satis digna poena corripitur; nec prius medelam consequi potuit, quam ex utrisque, quibus largitio illa inepta fuerat facta, quod illicite datum erat, reciperetur, et loco suo super sepulcrum, ut prius, integre reponeretur: nam mox ut id factum est, uix spatio duarum horarum intercedente sane mentis et plenissimi sensus effecta est. Ex eodem postea, ut dictum est, oleo plures caput, oculos uel cetera loca corporis dolentes dum contingerent, meritis sancte uirginis sepissime se recreatos et perfecte senserunt curatos.

Multa preterea temporibus eiusdem Rotberti episcopi, nec minora, superioribus ad idem sacrosanctum sepulcrum Dominus iesus Christus est operari dignatus miracula, ex quibus subsequens stylus expedire aliqua tentabit eo securius, quo multos, qui his interfuerunt, nostra etate superfuisse certo comperimus, quos in idoneum testimonium aduocatos nemo est qui possit refellere. Ex ipsa quoque curatorum turba nonnulli hec ipsa nostra tempora attigerunt.

Mulier, cui Hildigardi nomen erat, annis octo oculorum luce priuata, spe non cassa, salutiferum sepulcrum expetiit. Ibi nocte in excubiis permanens, antequam dilucesceret, miseratione diuina uirgine intercedente, nihil noctis obstantibus tenebris, lumine puro donata est. Item adolescens cecus, dum aliquamdiu infra basilicam uisitationem supernam exspectaret, meritis uirginis uisum perfecte recepit. Femina, nomine Osa, quinquennio clauda, illuc se rogans deferri, mensibus sex ibidem languida iacens, diuinum indeficientibus animis prestolabatur auxilium: nec prius a fidei sue instantia destitit, quam mercedem fidelis perseuerantie, soliditatem omnium membrorum perciperet, pedibusque propriis gaudens rediret, que manibus alienis illuc allata fuit.

Quidam similiter claudus uespertino aliquando tempore grabato deportatus, et pro foribus basilice positus, dum copiam sibi ea nocte intra edem sanctam quiescendi deprecaretur, nec obtinere ualuisset, ibi ante ianuam fide non uacua usque in lucem pernoctat. Ecce autem mane subito uiribus ualidioribus accedentibus, miro celerique quodam saltu lecto excussus relicto in loco eodem grabato, gradu directo ad tumulum sanctum processit clare et palam uirginem sanctam Glodesindem diuino auxilio auctorem sue sospitatis proclamans, et gratias quanto preualebat referens ampliores, uocibus magnis Dei sancteque uirginis glorificabat clementiam.

Alius item infirmus et omni uirtute corporis destitutus, cum aliquamdiu in ipso sancto loco opem sui prestolaretur, quadam die sopore correptus obdormisset, uidet sibi in somnis beatam uirginem assistentem et cum quodam imperio iubere ut surgeret, et his qui tunc forte pauimento instabant, operator ipse coniungeretur, opusque ipsum perfici adiuuaret. Statim experrectus, et nihil pristine debilitatis in se recognoscens, letus exsiliit, et ut iussus fuerat, mirantibus uniuersis ad opus accessit, nulloque segnior in operando apparuit, sciens profecto beatissimam uirginem desideratam sibi prestitisse salutem.

Adelburga mulier dicebatur, ore et naribus plurimo sanguine diutius fluens, iam in ipso uite agens discrimine, cum nihil undecumque ei remedii posset occurrere. Forte dies natalitius sanctissime uirginis in crastinum imminebat; spem illico salutis ex diuino presumens solatio, candelam, que nocte uigiliarum ipsius solemnitatis ante aram sanctam lumen preberet, uoto proprie sanitatis direxit. Mox ea perlata optatam Christo per sanctam uirginem operante salutem promeruit. Simili modo uir quidam ex uilla Fadiliaco, nomine Hilleicus, habens filium debilem et membris omnibus inutilem, uotum sancte candelas altari ipsius intulit, ac pro eo ibi precem profundens domum reuersus inuenit filium sanum. Quid femina illa, que diu contracta, dum uota illo candelam misisset, priusquam ecclesie candela ipsa intromitteretur, perfectam emeruit sospitatem. Hec ex uilla Columbaria fuit, et per totum estiuum tempus ita languida membris omnibus pene emarcuerat, ut nec gressum figere, nec nisi alienis manibus ualeret efferri. Alia non dispari modo diu debilis et clauda decumbens, ad ecclesiam perducta, integre ibi est sanata.

Audiant aliud diuine animaduersionis documentum hi, qui ea que semel Domino uouerant, illicita presumptione non timent effringere; et uel poenis manifestioribus discant, quanti sit periculi promissa non reddere, que Scripture testimoniis noluerunt agnoscere. uir Metis inter suos non obscurus, cui Adelmanno nomen erat, filiam in ipsis primis annis Dei et huius sancte Glodesindis famulatui in habitu sanctitatis uoto delegauit. Hec ubi adulta est, patre, ut dicunt, ignaro et inuito, quemdam extra urbem clandestino secuta est matrimonio. Cumque in tali coniugio tempus aliquod effluxisset, forte aliquando fuit, ut parentes et propinquos in urbe uellet reuisere: ubi dum dies aliquot moraretur, ita repentina membrorum omnium dissolutione contracta est, ut nec lecto exsurgere, nec nisi alieno ministerio loco posset moueri. Tum pater uoti reminiscens ad monasterium eam fecit deferri. Que ibi dimissa, postquam multum temporis in languore tabida iacuerat, ab ancillis Dei ei suasum est, ut sacrum uelamen sibi imponens se Deo seruituram promitteret. Factum est, et die tertio sana et incolumis reddita est, ut pristini doloris ne uestigium quidem aliquod in se persentiret, et de reliquo in eodem monasterio sub habitu religionis permansit.

Item femina quedam, duodecim iam annorum pedes languidos trahens, nomine Alda, ad monasterium adducta per sex annos ibidem debilis mansit. Cumque crebris coram altare supplicationibus diuinum sibi adesse sepius precaretur auxilium, die quadam inopinato ita perfecte sanata est, ut libero gressu ubique gaudens incederet.

Demoniacus quidam ex uilla Marlei, Wolferus dictus, ita atrocissimo et uesano spiritu fuerat peruasus, ut omnium se notitiam habere linguarum et situs cunctarum iactaret nosse terrarum. Hic ad sacrum perductus monasterium, ac per dies octo ibi detentus, gratia Christi ac meritis uirginis hoste fugato, mentis libertati integre restitutus abscessit. Item adolescens quidam ex uilla Lauriaco, et femine quatuor foedis spiritibus obsesse, ibi similiter ope sacratissime uirginis curari meruerunt.

His illa non incongrue inserenda censentur, in quibus fidei, cui omnia Saluator perhibet possibilia, ingens ostenditur documentum, ut quod natura negare conuincitur, sancta et innocens uirginitas merito suis efficere posse probetur.

Ex his que habitu inter laicas religioso oblationes altario deferre consueuerunt, quedam fuit, nomine Raginaidis, que ad basilicam uirginis ueniens, uasculum, quo uinum ad sacra secum huiusmodi circumferri solet, plenum detulerat: ex quo dum ipsa obtulisset, et ceteris, que plures oblature conuenerant, dum quod superfuit totum diuisisset, repente uasculum ipsum quod iam omnino exhaustum putabat, attentans, uino ut prius, repletum maximo cum stupore inuenit.

Custos quedam eiusdem sacre edis, dum die quadam missis celebrandis uinum quesitum nequaquam in promptu posset inueniri, ad arcam illam qua nescio de causa accessit, ubi iam retro a mensibus fere tribus uasculum, quod in modum flasconis paruuli uacuum et siccum dependebat. Arca aperta uasculum ipsum uino ad summum usque impletum uidit: ex quo et sacrificiis tunc ministratum est; et quedam ipsius loci femina dudum grauiter languida, dum ex eodem uino parum quid sibi absorbendum poposcisset, mox gustato salutem integram recuperauit.

Paschali quadam solemnitate puella ceca, cuiusdam ioannis ciuis Metensis filia, ad sanctum sepulcrum perducta, dum per tres dies ibidem mansisset, ipsa quarta sacre hebdomadis feria per gratiam coelestem uisum pleniter est consecuta.

Hec, ut ualuimus, ex prioribus, quas inuenimus, transfudimus litteris, non quod eamdem scripturam nullam estimaremus, que utique plena fidei et ad rerum gestarum ordinem uires maximas subministrat; sed quia, uti prefatus sum, litterariorum, quibus iam Domino miserante tempora florent, hoc expetere uoluptas uidebatur. Quanquam ne ad hanc quidem partem mihi aliquam scientie prerogauerim facultatem, qui, ut uere fateor, frequentius tamen in dictis quam scriptis nimio rubore suffundor: et nisi aliquorum, qui forte in me amore labuntur improuido, stimuli incitarent, penitus conticerem, ob hoc uel maxime, quia etsi scientia, qualiter presentes, et qui ex ipsa inter nos consuetudine quidquid ore exciderit probant, accipiant; secuturos certe aut omnino ingratos, aut non multum hec curaturos satis perspicio. Quibus tamen quod acerrimo dente in emulos Hieronymus prooemio Hebraicarum questionum fixit, obiiciendum: Peregrina merces tantum uolentibus naui defertur. Balsamum, piper, et poma palmarum rustici non emant. Ita et illi si despexerint, ne quidem legant, moneo et oro, dum tandem uoti mei apud Deum et sanctam eius uirginem, cuius me amor traxit immodicus, spem fideliter presumptam mihi non penitus inuideant, uel intercludant.

iam quia ad nostram etatem res perducta est, liberioribus spatiis decurrentes, breuiter, que Dominus nobis uidere concessit, adnotamus. Post Rotpertum qui 40 prefuit annis, Wigirico 10 annis pontificio exacto uita decedente, dum Benno quidam, in eremitica conuersatione dudum famosus, bona intentione Heinrici tunc regis, patris gloriosi postea Cesaris domni Ottonis, eidem esset subrogatus, uixque biennium in sacro ordine exegisset; infanda et nimis lacrymabili seruulorum quorumdam factione excecatus, et inutilis redditus, quo fungi non poterat officio sese ipse abdicauit: inde a principe electione petita et impetrata, uirum magni post futurum preconii, dominum Adelberonem, hec sancta sedes adepta est. Hic monasteria quecumque per amplitudinem sue erant prouidentie, retro a multis iam annis interius et exterius spiritalibus et corporalibus opibus nimium lapsa studio preter cetera egregie animum recuperare induxit. Et primum quidem eius operum spiritualium Gorzia monasterium fuit, ubi magnarum uirtutum uiro domno Eginoldo promoto, et breui copiosa religiosorum turba eo confluente, et in beatitudinem pauperum spiritu sub regula beati Benedicti conspirante, ad eius exemplar reliqua extra uel infra uirorum ac feminarum, si qua etiam sub nomine canonicorum erant, composuit monasteria. Unde et hoc idem beate uirginis collegium prefecta ibi domna Himmiltrude, sanguine, et spiritu sibi propinqua, ad monasticam institutionem coegit. De cuius sancti pontificis dignis Deo operibus proprium est merito quod desideretur opus, nec huius articuli breuitate tantam concludi fas fuerit maiestatem. Quod ad presens attinere uidetur, breui subiicimus.

Anno pontificatus sui 23, cum nongentesimus quinquagesimus primus Dominice Incarnationis ageretur, matrem predictam loci ipsius reparandi, quia uetustas et breuitas monere uidebatur, cupido coepit immodica. Id per se, quoniam non nisi sacro corpore interim submoto fieri poterat, non presumens, quid animo conceperat, episcopo intimat. Ille de fabrica ut fieret gratum omnino habens, suamque benigne pollicitus operam, de subleuatione sacri corporis diu cunctabundus, tandem Domini super hoc uoluntatem ut exquirerent, imperauit: communicato deinde negotio patribus tunc uenerandis Einoldo, de quo premisimus, et Ansteo eque uiro religioso e proximo sancti Arnulfi collegio, ipsisque animos eidem sancto pontifici uel abbatisse magis addentibus, in communi decretum est, ut ficret. Instabat tunc dies Ascensionis Dominice, in quem populus uniuersus missarum solemniis condicto iussus adesse. Presul reuerendissimus post uerbum sacre diei populo redditum, de hac ipsa re palam aperiens, Domini misericordiam cunctos monuit exorare, ut prosperum conatibus fidelium suorum largiri dignaretur effectum. Quod cum in crastinum sexte ferie multa cum deuotione sacris edibus circunquaque lustratis alacriter peregissent, in sequenti mox Dominica omnes ad sacrum confluunt locum. Ibi ab ipso sancto pontifice missis dictis, itemque plurima exhortatione plebe in Deum animata, cunctis acclamantibus, et ministris sacrorum solitis supplicationibus preces in coelum tollentibus, ad arcam uirginis aperiendam pontifex uenerandus, cumque eo patres monasteriorum simul et ceteri ex clero religiosi digne Deo sancteque uirgini submissi reuerenter accedunt; moxque sacrosanctos artus loculo tunc pro tempore preparato exceptos in proximam quamdam domum interim conseruandos transponunt. Eadem die a parentibus quidam illuc demoniacus adductus, cum penes loculum in domo eadem populo abscedente esset relictus, post modicum interuallum, Domino et meritis uirginis suffragantibus, a uesano spiritu est liberatus.

Sub ipsa fere hora sanctimonialibus a loco, in quo sacrum corpus extulerant, ad corpora curanda residentibus, puerulum naturali membrorum compage damnatum penitusque ab ipsa natiuitate contractum baiulus, ut brachio ferebat, ecclesie intulit. Inde a quadam ex sanctimonialibus intra domunculam, qua corpus sanctissime uirginis seruabatur, sub ipso loculo solus relictus, parua mora intercedente, nimio repente clamore puer emisso, ad uocem ceteris accurrentibus, membris officio nature directis sanus diuino auxilio est inuentus. Hunc multo postmodum tempore eadem incolumitate gaudentem prospero ubique gradu conspeximus ingredi. Alter itidem puerulus oculis captus, sed et quorumdam membrorum inequalitate confectus, alio ferente illo deportatus, et ante loculum proiectus, uisu et ceterorum membrorum integritate uirtute Christi et obtentu sacratissime uirginis repente cunctis stupentibus et gratias Deo clamantibus, est muneratus.

Plura deinde et usque in presens tempus pene quotidie cum fide petentium ibidem Domino Christo operante exhibentur solatia, tum corporum, tum animarum: ubi conscientia uniuscuiusque supplicantis satis persentit, quantam inde efficaciam precum suarum reportet; et nisi diffidentia sola retundat, uere Christi certus, fatebor, nullius illic suspiria, nullius gemitus, uel lacrymas pleno corde profusas, quecumque illa fuerit necessitas uel angustia, inde aliquando uacuo fructu reuersas.

